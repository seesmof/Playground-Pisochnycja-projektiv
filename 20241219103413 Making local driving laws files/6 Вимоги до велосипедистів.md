> https://vodiy.ua/pdr/6/

[6.1](https://vodiy.ua/pdr/6/#61 "постійне посилання")

Рухатися по дорозі на велосипедах дозволяється особам, які досягли 14-річного віку.

Як учасник дорожнього руху, велосипедист не повинен створювати аварійних або небезпечних ситуацій, вміти критично оцінювати дорожню обстановку. Саме тому, для руху по дорозі встановлено вікові обмеження. Зверніть увагу, що складовими дороги є не лише проїзна частина, а й тротуар та узбіччя.

Найбільш безпечно – рухатись по велосипедних доріжках та велосипедних смугах.

[6.2](https://vodiy.ua/pdr/6/#62 "постійне посилання")

Велосипедист має право керувати велосипедом, який обладнаний звуковим сигналом та світлоповертачами: спереду — білого кольору, по боках — оранжевого, позаду — червоного.

Для руху в темну пору доби та в умовах недостатньої видимості на велосипеді повинен бути встановлений та увімкнений ліхтар (фара).

Велосипедист повинен вжити заходів для того, щоб бути добре помітним під час руху і попередити про небезпеку інших учасників дорожнього руху за допомогою звукового сигналу.

[6.3](https://vodiy.ua/pdr/6/#63 "постійне посилання")

Велосипедисти, рухаючись групами, повинні їхати один за одним, щоб не заважати іншим учасникам дорожнього руху.

Група – це два і більше велосипедиста. Враховуючи той факт, що у більшості випадків швидкість велосипедиста є меншою ніж в автомобілів, тримаючись ближче до правого краю проїзної частини вони зменшують ризик удару ззаду, дотичного зіткнення при виконанні випередження іншими транспортними засобами.

Колона велосипедистів, що рухається по проїзній частині, повинна бути розділена на групи (до 10 велосипедистів у групі) з дистанцією руху між групами 80–100 м.

[6.4](https://vodiy.ua/pdr/6/#64 "постійне посилання")

Велосипедист може перевозити лише такі вантажі, які не заважають керувати велосипедом і не створюють перешкод іншим учасникам дорожнього руху.

[6.5](https://vodiy.ua/pdr/6/#65 "постійне посилання")

Якщо велосипедна доріжка перетинає дорогу поза перехрестям, велосипедисти зобов’язані дати дорогу іншим транспортним засобам, що рухаються по дорозі.

Велосипедисти повинні переїжджати проїзну частину по велосипедному переїзді, а у разі його відсутності — відповідно до вимог цих Правил.

У місцях, де рух регулюється, велосипедисти повинні керуватися сигналами регулювальника або світлофора.

В наступній ситуації велосипедисти збираються виїхати на велосипедний переїзд. Водій автомобіля має перевагу руху. Знак [1.34](https://vodiy.ua/znaky/1/1.34/) ![1.34 "Виїзд велосипедистів"](https://vodiy.ua/media/uploads/signs/1.34.png) попереджає вас про характер небезпеки. Водій повинен вжити заходів для того, щоб уникнути наїзду на велосипедистів у випадку якщо вони виїдуть на проїзну частину не надавши перевагу у русі автомобілю.

![](https://vodiy.ua/media/questions/044_6.jpg)

Якщо ж велосипедний переїзд знаходиться у межах перехрестя, то велосипедист має перевагу руху щодо попутного автомобіля (п. [16.2](https://vodiy.ua/pdr/16/#162) ПДР).

![](https://vodiy.ua/media/questions/762_.jpg)

[6.6](https://vodiy.ua/pdr/6/#66 "постійне посилання")

Велосипедисту забороняється:

| **a)** | керувати велосипедом з несправним гальмом, звуковим сигналом, а в темну пору доби та в умовах недостатньої видимості — з вимкненим ліхтарем (фарою) чи без світлоповертачів; |
| --- | --- |
| **б)** | рухатися по автомагістралях і дорогах для автомобілів, а також по проїзній частині, коли поряд облаштовано велосипедну доріжку; |
| **в)** | рухатися по тротуарах і пішохідних доріжках (крім дітей до 7 років на дитячих велосипедах під наглядом дорослих); |

Рухаючись по тротуару, велосипедист здатен травмувати навколишніх. Ця небезпека є тим більшою, чим вища його швидкість та більша маса.

У випадках, визначених у п. [4.1](https://vodiy.ua/pdr/4/#41) ПДР, пішоходи, також, можуть рухатись по велосипедних доріжках. У таких випадках велосипедисти повинні бути особливо обережними та уважними, щоб уникнути наїзду на пішоходів.

| **г)** | під час руху триматися за інший транспортний засіб; |
| --- | --- |
| **ґ)** | їздити, не тримаючись за руль, та знімати ноги з педалей (підніжок); |
| **д)** | перевозити пасажирів на велосипеді (за винятком дітей до 7 років, які перевозяться на додатковому сидінні, обладнаному надійно закріпленими підніжками); |
| **е)** | буксирувати велосипеди; |
| **є)** | буксирувати причеп, не передбачений для експлуатації з велосипедом. |

[6.7](https://vodiy.ua/pdr/6/#67 "постійне посилання")

Велосипедисти повинні виконувати вимоги цих Правил, що стосуються водіїв або пішоходів і не суперечать вимогам цього розділу.

На велосипедистів, що рухаються по проїзній частині розповсюджуються ті ж правила, що й на водіїв механічних транспортних засобів.

В нашому прикладі, рухаючись по проїзній частині, велосипедист повинен керуватись правилами проїзду нерегульованих перехресть. Керуючись цими правилами, які ми розглянемо у [розділі 16](https://vodiy.ua/pdr/16/) ПДР, він проїде перехрестя першим.

![](https://vodiy.ua/media/questions/1978_.jpg)

Зауважте, що більшість дорожніх знаків поширюють свою вимогу на велосипедистів. Крім того, знак [3.8](https://vodiy.ua/znaky/3/3.8/) ![3.8 "Рух на велосипедах заборонено"](https://vodiy.ua/media/uploads/signs/3.8.png) поширює свою дію виключно на велосипедистів.

![](https://vodiy.ua/media/questions/1420_.jpg)

В інших розділах ПДР прописані вимоги щодо розташування велосипедиста на проїзній частині ([розділ 11](https://vodiy.ua/pdr/11/) ПДР), заборона руху по автомагістралях і дорогах для автомобілів ([розділ 27](https://vodiy.ua/pdr/27/)), вимоги щодо подання попереджувальних сигналів ([розділ 9](https://vodiy.ua/pdr/9/) ПДР).