> https://vodiy.ua/pdr/1/

[1.1](https://vodiy.ua/pdr/1/#11 "постійне посилання")

Ці Правила відповідно до Закону України «Про дорожній рух» встановлюють єдиний порядок дорожнього руху на всій території України.

Інші нормативні акти, що стосуються особливостей дорожнього руху (перевезення спеціальних вантажів, експлуатація транспортних засобів окремих видів, рух на закритій території тощо), повинні ґрунтуватися на вимогах цих Правил.

Правила дорожнього руху (далі Правила або ПДР) затверджені постановою Кабінету Міністрів України №1306 і базуються на [Конвенції про дорожній рух](https://zakon.rada.gov.ua/laws/show/995_041) прийнятій у Відні 8 листопада 1968 року, [Конвенції про дорожні знаки та сигнали](https://zakon.rada.gov.ua/laws/show/995_902), Європейській угоді, що доповнює Конвенцію, «Протоколі про розмітку доріг» та національному законодавстві України.

[1.2](https://vodiy.ua/pdr/1/#12 "постійне посилання")

В Україні установлено правосторонній рух транспортних засобів.

Правосторонній рух означає, що на дорогах, на яких рух дозволено в обох напрямках, потрібно рухатись по правій стороні дороги.

Правосторонній рух запроваджено у більшості країн Європи. Європейські країни з лівостороннім рухом: Великобританія, Ірландія, Мальта і Кіпр.

![](https://vodiy.ua/media/questions/556_.jpg)

[1.3](https://vodiy.ua/pdr/1/#13 "постійне посилання")

Учасники дорожнього руху зобов'язані знати й неухильно виконувати вимоги цих Правил, а також бути взаємно ввічливими.

Учасники дорожнього руху – це водії, пасажири, пішоходи, велосипедисти та особи що рухаються у кріслах колісних (інвалідних візках).

[1.4](https://vodiy.ua/pdr/1/#14 "постійне посилання")

Кожний учасник дорожнього руху має право розраховувати на те, що й інші учасники виконують ці Правила.

[1.5](https://vodiy.ua/pdr/1/#15 "постійне посилання")

Дії або бездіяльність учасників дорожнього руху та інших осіб не повинні створювати небезпеку чи перешкоду для руху, загрожувати життю або здоров'ю громадян, завдавати матеріальних збитків.

Водій зеленого автомобіля виконує перестроювання не переконавшись у його безпечності. Ви здатні запобігти ДТП і зобов'язані зменшити швидкість. Інші Ваші дії або бездіяльність можуть призвести до ДТП і порушником, у такому випадку, буде не лише водій зеленого автомобіля, а й Ви.

![](https://vodiy.ua/media/questions/35-79.jpg)

Особа, яка створила такі умови, зобов'язана негайно вжити заходів до забезпечення безпеки дорожнього руху на цій ділянці дороги та вжити всіх можливих заходів до усунення перешкод, а якщо це неможливо, попередити про них інших учасників дорожнього руху, повідомити уповноважений підрозділ Національної поліції, власника дороги або уповноважений ним орган.

[1.6](https://vodiy.ua/pdr/1/#16 "постійне посилання")

Використовувати дороги не за їх призначенням дозволяється з урахуванням вимог статей 36-38 Закону України «[Про автомобільні дороги](https://zakon.rada.gov.ua/laws/show/2862-15)».

Стаття 36 Закону України «[Про автомобільні дороги](https://zakon.rada.gov.ua/laws/show/2862-15)» визначає порядок використання доріг для проведення народних гулянь, спортивних змагань (кросу, автоперегонів, велоперегонів) та інших масових заходів).

Стаття 37 визначає порядок розміщення у межах смуги відводу дороги дорожніх об'єктів та проведення дорожніх робіт.

Стаття 38 визначає порядок розміщення у межах дороги рекламоносіїв. Зокрема, забороняє розміщення рекламоносіїв, що перешкоджають оцінці дорожньо-транспортної ситуації або мають схожість (за зовнішніми ознаками, зображенням чи звуковим ефектом) з технічними засобами організації дорожнього руху і спеціальними сигналами, а також рекламоносіїв, що створюють ефект присутності на дорозі пішоходів або транспортних засобів.

[1.7](https://vodiy.ua/pdr/1/#17 "постійне посилання")

Водії зобов’язані бути особливо уважними до таких категорій учасників дорожнього руху, як велосипедисти, особи, які рухаються в кріслах колісних, та пішоходи. Усі учасники дорожнього руху повинні бути особливо обережними до дітей, людей похилого віку та осіб з явними ознаками інвалідності.

[1.8](https://vodiy.ua/pdr/1/#18 "постійне посилання")

Обмеження в дорожньому русі, крім передбачених цими Правилами, можуть бути запроваджені в установленому законодавством порядку.

Стаття 26 Закону України «[Про дорожній рух](https://zakon.rada.gov.ua/laws/show/3353-12)» визначає, що обмеження або заборона дорожнього руху можуть бути запроваджені при виконанні дорожніх робіт, у випадку стихійних явищ або аварійних робіт.

В наступному прикладі, дорога перебуває в аварійному стані. Встановлені знаки [3.1](https://vodiy.ua/znaky/3/3.1/) ![3.1 "Рух заборонено"](https://vodiy.ua/media/uploads/signs/3.1.png) та [3.43](https://vodiy.ua/znaky/3/3.43/) ![3.43 "Небезпека"](https://vodiy.ua/media/uploads/signs/3.43.png) забороняють рух усіх без винятку користувачів дороги.

![](https://vodiy.ua/media/questions/1360__.jpg)

Також, стаття 26-1 Закону України «[Про дорожній рух](https://zakon.rada.gov.ua/laws/show/3353-12)» визначає, що тимчасово обмежувати або забороняти рух транспортних засобів, пішоходів на окремих ділянках вулиць, автомобільних доріг дозволяється під час проїзду автомобільним транспортом:

- Президента України;
- Голови Верховної Ради України;
- Прем'єр-міністра України;
- Глав іноземних держав, парламентів і урядів;
- Керівників міжнародних міжурядових організацій та іноземних делегацій, які перебувають в Україні з офіційним візитом.

Тимчасове обмеження або заборона руху транспортних засобів, пішоходів на окремих ділянках вулиць, автомобільних доріг встановлюють не раніше ніж за десять хвилин до та скасовують не пізніше ніж через три хвилини після проїзду цих осіб.

Обмеження руху автотранспорту, також, може бути запроваджено якщо створюється загроза безпеці дорожнього руху або можуть бути пошкоджені та зруйновані автомобільні дороги.

[1.9](https://vodiy.ua/pdr/1/#19 "постійне посилання")

Особи, які порушують ці Правила, несуть відповідальність згідно із законодавством.

Відповідальність водія складається з адміністративної, цивільно-правової, кримінальної.

Адміністративна відповідальність застосовується при порушеннях Правил дорожнього руху, безпеки руху та експлуатації транспортних засобів, які стали або могли стати причиною ДТП або наражають на ризик інших учасників дорожнього руху. Цей вид покарання застосовується лише за умови, що немає загиблих і не завдано тілесних ушкоджень середнього чи тяжкого ступеня тяжкості.

Види адміністративних стягнень визначено в Кодексі України «Про адміністративні правопорушення ». Це:

1. попередження;
2. штраф;
3. позбавлення права керування транспортним засобом;
4. оплатне вилучення транспортного засобу;
5. громадські роботи;
6. адміністративний арешт.

Цивільно-правова відповідальність передбачає відшкодування заподіяної шкоди. Визначається Цивільним Кодексом України.

Кримінальна відповідальність настає тоді, коли порушення правил дорожнього руху стало причиною тілесних ушкоджень середньої тяжкості, тяжких тілесних ушкоджень або загибелі громадян, а також у разі ненадання допомоги особі, що знаходиться в небезпечному для життя стані (при можливості надати таку допомогу) або неповідомлення про такий стан належним установам або особам. Кримінальна відповідальність визначається Кримінальним Кодексом України.

[1.10](https://vodiy.ua/pdr/1/#110 "постійне посилання")

Терміни, що наведені у цих Правилах, мають таке значення:

**[автобус](https://vodiy.ua/pdr/1/#100)** — автомобіль з кількістю місць для сидіння понад дев'ять з місцем водія включно, який за своєю конструкцією та обладнанням призначений для перевезення пасажирів та їхнього багажу із забезпеченням необхідного комфорту та безпеки;

Для керування автобусом, потрібно мати посвідчення водія категорії «D».

![](https://vodiy.ua/media/questions/pdr/1.10.1.jpg)

**[автомагістраль](https://vodiy.ua/pdr/1/#200)** — автомобільна дорога, що:

- спеціально побудована і призначена для руху транспортних засобів, не призначена для в’їзду на прилеглу територію або виїзду з неї;
- має для кожного напрямку руху окремі проїзні частини, відокремлені одна від іншої розділювальною смугою;
- не перетинає на одному рівні інші дороги, залізничні й трамвайні колії, пішохідні й велосипедні доріжки, шляхи проходу тварин, має огородження на узбіччях і розділювальній смузі та обгороджена сіткою;
- позначена дорожнім знаком [5.1](https://vodiy.ua/znaky/5/5.1/) ![5.1 "Автомагістраль"](https://vodiy.ua/media/uploads/signs/5.1.png);

Автомагістраль – це швидкісна траса. Рух по ній вимагає особливих навичок і знань. Зокрема, знання правил виїзду та з'їзду, встановлених обмежень щодо зміни напрямку руху, зупинки та стоянки, мінімальної та максимальної швидкості руху. Деяким учасникам дорожнього руху (наприклад, велосипедистам, пішоходам) рух по автомагістралі забороняється. Правила руху на автомагістралях визначені у [розділі 27](https://vodiy.ua/pdr/27/) ПДР.

![](https://vodiy.ua/media/questions/pdr/1.10.2.jpg)

**[автомобільна дорога](https://vodiy.ua/pdr/1/#300)**, вулиця (дорога) — частина території, в тому числі в населеному пункті, призначена для руху транспортних засобів і пішоходів, з усіма розташованими на ній спорудами (мостами, шляхопроводами, естакадами, надземними й підземними пішохідними переходами) та засобами організації дорожнього руху, і обмежена по ширині зовнішнім краєм тротуарів чи краєм смуги відводу. Цей термін включає також спеціально побудовані тимчасові дороги, крім довільно накатаних доріг (колій);

У звичному розумінні, ми звикли вважати «дорогою» ділянку, призначену для руху транспортних засобів. На малюнку дорога за усією шириною позначена стрілкою синього кольору, тобто її складовою є й тротуар.

![](https://vodiy.ua/media/questions/pdr/1.10.3.jpg)

На наступному малюнку дорога має узбіччя, яке, також, є складовою частиною дороги.

![](https://vodiy.ua/media/questions/pdr/1.10.3_2.jpg)

**[автомобільні дороги державного значення](https://vodiy.ua/pdr/1/#400)** — автомобільні дороги загального користування, до яких належать міжнародні, національні, регіональні та територіальні автомобільні дороги, які позначені відповідними дорожніми знаками;

Дороги державного значення є складовою єдиної транспортної системи України та задовольняють потреби суспільства в автомобільних пасажирських і вантажних перевезеннях, перебувають у державній власності та не підлягають приватизації. Список доріг державного значення затверджується Кабінетом Міністрів України один раз на два роки.

Міжнародні дороги позначаються літерою «М», національні – літерою «Н», регіональні – літерою «Р», територіальні – літерою «Т».

**[автопоїзд (транспортний состав)](https://vodiy.ua/pdr/1/#450)** — механічний транспортний засіб, що з’єднаний з одним або кількома причепами за допомогою зчіпного пристрою;

У звичному розумінні, слово «автопоїзд» часто асоціюється з вантажним автомобілем з причепом. Але і легковий автомобіль з причепом, також, є автопоїздом.

![](https://vodiy.ua/media/questions/2751_.jpg)

**[безпечна дистанція](https://vodiy.ua/pdr/1/#500)** — відстань до транспортного засобу, що рухається попереду по тій самій смузі, яка у разі його раптового гальмування або зупинки дасть можливість водієві транспортного засобу, що рухається позаду, запобігти зіткненню без здійснення будь-якого маневру;

Безпечна дистанція залежить від багатьох чинників, але найбільше – від швидкості руху. Чим вищою є швидкість руху, тим більшою повинна бути дистанція до транспортного засобу, що рухається попереду.

![](https://vodiy.ua/media/questions/584_.jpg)

**[безпечний інтервал](https://vodiy.ua/pdr/1/#600)** — відстань між боковими частинами транспортних засобів, що рухаються, або між ними та іншими об'єктами, за якої гарантована безпека дорожнього руху;

Безпечний інтервал залежить від виду небезпеки та швидкості руху. Наприклад, при русі повз пішоходів або велосипедистів бічний інтервал потрібно збільшувати. Вимогам щодо безпечної дистанції та інтервалу присвячено [розділ 13](https://vodiy.ua/pdr/13/) ПДР.

![](https://vodiy.ua/media/questions/3220_.jpg)

**[безпечна швидкість](https://vodiy.ua/pdr/1/#700)** — швидкість, за якої водій має змогу безпечно керувати транспортним засобом та контролювати його рух у конкретних дорожніх умовах;

Безпечна швидкість забезпечує водієві контроль над автомобілем та дорожньою обстановкою. Перевищення безпечної швидкості – причина №1 усіх ДТП в Україні, згідно з офіційною статистикою. Вимоги щодо швидкості руху визначені у [розділі 12](https://vodiy.ua/pdr/12/) ПДР.

**[буксирування](https://vodiy.ua/pdr/1/#800)** — переміщення одним транспортним засобом іншого транспортного засобу, яке не належить до експлуатації автопоїздів (транспортних составів) на жорсткому чи гнучкому зчепленні або способом часткового навантаження на платформу чи на спеціальне опорне пристосування;

У [розділі 23](https://vodiy.ua/pdr/23/) ПДР визначено правила буксирування, а у коментарях до пунктів цього розділу викладено особливості організації буксирування.

![](https://vodiy.ua/media/questions/pdr/1.10.9.jpg)

**[вантажний автомобіль](https://vodiy.ua/pdr/1/#900)** — автомобіль, який за своєю конструкцією та обладнанням призначений для перевезення вантажів;

Вантажні автомобілі можуть мати максимальну дозволену масу до 3,5 т, від 3,5 до 7,5 т. або понад 7,5 т. Тобто, належати до категорій «В», «С1», «С». Для керування жовтим автомобілем необхідно мати посвідчення водія категорії «С», червоним - «С1».

![](https://vodiy.ua/media/questions/pdr/1.10_10.jpg)

**[велосипед](https://vodiy.ua/pdr/1/#1000)** — транспортний засіб, крім крісел колісних, що приводиться в рух мускульною силою людини, яка знаходиться на ньому;

Для забезпечення безпеки дорожнього руху велосипед повинен задовольняти певним вимогам безпеки. Зокрема, у нього повинні працювати гальма, мають бути встановлені світловідбивачі, звуковий сигнал, а у темну пору доби – працювати фара.

Вимоги до велосипедів зазначені у [розділі 6](https://vodiy.ua/pdr/6/) ПДР.

**[велосипедист](https://vodiy.ua/pdr/1/#1100)** — особа, яка керує велосипедом;

В Україні не існує окремих ПДР для велосипедистів. Як учасник дорожнього руху, велосипедист зобов'язаний знати й виконувати вимоги усіх розділів ПДР.

Вимоги до велосипедистів визначені у [розділі 6](https://vodiy.ua/pdr/6/) ПДР.

**[велосипедна доріжка](https://vodiy.ua/pdr/1/#1200)** — доріжка з покриттям поза межами проїзної частини вулиці та/або дороги, розташована окремо чи суміжно з тротуаром або пішохідною доріжкою, що призначена для руху на велосипедах, і позначена дорожнім знаком [4.14](https://vodiy.ua/znaky/4/4.14/) ![4.14 "Доріжка для велосипедистів"](https://vodiy.ua/media/uploads/signs/4.14.png) та горизонтальною розміткою [1.36](https://vodiy.ua/rozmitka/1/1.36/) ![Розмітка 1.36](https://vodiy.ua/media/uploads/marking/1.36.png);

Велосипедна доріжка не призначена для руху автомобілів, мотоциклів, мопедів. Але, у деяких випадках, нею можуть пересуватись пішоходи.

![](https://vodiy.ua/media/questions/3333.jpg)

**[велосипедна смуга](https://vodiy.ua/pdr/1/#1225)** — смуга, призначена для руху на велосипедах у межах проїзної частини вулиці та/або дороги, яка позначена дорожнім знаком [5.88](https://vodiy.ua/znaky/5/5.88/) ![5.88 "Велосипедна смуга"](https://vodiy.ua/media/uploads/signs/5.88.png) та відповідною горизонтальною дорожньою розміткою;

**[велосипедний переїзд](https://vodiy.ua/pdr/1/#1235)** — місце перетину велосипедистами проїзної частини в межах перехрестя або поза ними, позначене дорожньою розміткою [1.15](https://vodiy.ua/rozmitka/1/1.15/) ![Розмітка 1.15 (велосипедний переїзд)](https://vodiy.ua/media/uploads/marking/1.15.png);

**[видимість у напрямку руху](https://vodiy.ua/pdr/1/#1250)** — максимальна відстань, на якій з місця водія можна чітко розпізнати межі елементів дороги та розміщення учасників руху, що дає змогу водієві орієнтуватися під час керування транспортним засобом, зокрема для вибору безпечної швидкості та здійснення безпечного маневру;

На швидкості 50 км/год автомобіль долає майже 14 метрів за кожну секунду. Хороша видимість у напрямку руху (щонайменше 300 метрів у напрямку руху) є надзвичайно важливою для безпеки руху, оскільки забезпечить водієві можливість вчасно побачити перешкоду або небезпеку для руху і вчасно на неї зреагувати.

![](https://vodiy.ua/media/questions/4-23.jpg)

****[вимушена зупинка](https://vodiy.ua/pdr/1/#1265)**** — припинення руху транспортного засобу через його технічну несправність чи небезпеку, яка спричинена вантажем, який перевозиться, станом учасника дорожнього руху, появою перешкоди для руху;

Під час вимушеної зупинки необхідно увімкнути аварійну світлову сигналізацію, а у випадку ДТП, а також, в умовах обмеженої оглядовості або недостатньої видимості, виставити знак аварійної зупинки.

Якщо автомобіль вимушено зупинився на проїзній частині, то для водія та пасажирів безпечніше знаходитись НЕ у транспортному засобі й не на проїзній частині (особливо з боку суміжної смуги руху), а чекати на допомогу на тротуарі, узбіччі або за межами дороги.

![](https://vodiy.ua/media/questions/1062_.jpg)

**[випередження](https://vodiy.ua/pdr/1/#1275)** — рух транспортного засобу зі швидкістю, що перевищує швидкість попутного транспортного засобу, що рухається поряд по суміжній смузі;

Автомобіль, що рухається з більшою швидкістю, виконує випередження.

![](https://vodiy.ua/media/questions/1076_6.jpg)

****[власник транспортного засобу](https://vodiy.ua/pdr/1/#1285)**** — фізична або юридична особа, яка володіє майновими правами на транспортний засіб, що підтверджується відповідними документами;

Після реєстрації транспортного засобу у територіальному сервісному центрі МВС, документом, що підтверджує право власності є свідоцтво про реєстрацію транспортного засобу.

Власник, або інша особа, якій він довірив керування, повинні мати це свідоцтво при собі під час користування транспортним засобом.

****[водій](https://vodiy.ua/pdr/1/#1295)**** — особа, яка керує транспортним засобом і має посвідчення водія (посвідчення тракториста-машиніста, тимчасовий дозвіл на право керування транспортним засобом, тимчасовий талон на право керування транспортним засобом) відповідної категорії. Водієм також є особа, яка навчає керування транспортним засобом, перебуваючи безпосередньо в транспортному засобі;

Зверніть увагу, Правила визначають, що навчальна їзда на дорогах дозволяється тільки у присутності спеціаліста з підготовки водіїв (п. [24.5](https://vodiy.ua/pdr/24/#245) ПДР). Такі спеціалісти мають відповідний атестат, виданий МВС і несуть відповідальність за порушення ПДР або у випадку ДТП під час навчання водіння. Атестат виданий будь-яким іншим органом або організацією, не дає права навчати водіння.

Навчання особою, що не є спеціалістом з підготовки водіїв порушує встановлений Правилами порядок навчання. Це тягне за собою адміністративну відповідальність (штраф 510 грн).

Також, якщо навчання проводиться не спеціалістом з підготовки водіїв з чинним атестатом, то у випадку ДТП, особа, що знаходиться за кермом («учень»), також, буде нести цивільно-правову відповідальність за шкоду майну, життю та здоров'ю третіх осіб, а поліс обов'язкового страхування цивільно-правової відповідальності не покриватиме збитки завдані третім особам у випадку ДТП, що трапилось під час такого «навчання».

У випадку, якщо під час навчання особою, що не є спеціалістом, інші особи отримають тілесні ушкодження або загинуть, то «учень», також, нестиме кримінальну відповідальність.

**[габаритно-ваговий контроль](https://vodiy.ua/pdr/1/#1296)** — перевірка габаритних і вагових параметрів транспортного засобу (в тому числі механічного транспортного засобу), причепу і вантажу на предмет відповідності встановленим нормам щодо габаритів (ширина, висота від поверхні дороги, довжина транспортного засобу) та щодо навантаження (фактична маса, осьове навантаження), яка проводиться відповідно до встановленого порядку на стаціонарних або пересувних пунктах габаритно-вагового контролю;

Близько 74% автомобільних доріг України були збудовані під автомобілі з розрахунковим навантаженням на вісь, що не перевищує 6 т. та загальною максимальною масою не більше ніж 24 т. На таких дорогах, при осьовому навантаженні понад 7 т виникає граничне напруження, що призводить до руйнування покриття.

Правила визначають максимальну фактичну масу транспортних засобів та встановлюють максимальне навантаження на одну вісь транспортного засобу при русі по дорогах загального користування (п. [22.5](https://vodiy.ua/pdr/22/#225) ПДР). З метою контролю дотримання цих обмежень, територіальними органами Укртрансбезпеки спільно зі службами автомобільних доріг в областях та відповідними підрозділами Національної поліції України проводиться габаритно-ваговий контроль.

Додаткові обмеження щодо фактичної маси та навантаження на вісь встановлюються дорожніми знаками [3.15](https://vodiy.ua/znaky/3/3.15/) ![3.15 "Рух транспортних засобів, маса яких перевищує ... т, заборонено"](https://vodiy.ua/media/uploads/signs/3.15.png) та [3.16](https://vodiy.ua/znaky/3/3.16/) ![3.16 "Рух транспортних засобів, навантаження на вісь яких перевищує ... т, заборонено"](https://vodiy.ua/media/uploads/signs/3.16.png).

![](https://vodiy.ua/media/questions/1439_.jpg)

****[газон](https://vodiy.ua/pdr/1/#1297)**** — ділянка однорідної території із дерновим покривом, який штучно створюється шляхом посіву і вирощування дерноутворювальних трав (переважно багаторічних злаків) або одернування;

**[гальмовий шлях](https://vodiy.ua/pdr/1/#1298)** — відстань, що проходить транспортний засіб під час екстреного гальмування з початку здійснення впливу на орган керування гальмовою системою (педаль, рукоятку) до місця його зупинки;

Гальмовий шлях залежить від багатьох чинників, основним з яких є швидкість руху. При збільшенні швидкості у два рази, гальмовий шлях збільшується приблизно у чотири рази.

Інші чинники – властивості шин транспортного засобу (а також їх відповідність сезону, тиск повітря у них, рівень зносу протектора), властивості гальмової системи, характеристики дорожнього покриття – його тип, стан, нахил, наявність води, льоду, снігу.

**[головна дорога](https://vodiy.ua/pdr/1/#1700)** — дорога з покриттям відносно ґрунтової

Автомобіль рухається дорогою з покриттям, а тому він знаходиться на головній дорозі та має перевагу руху.

![](https://vodiy.ua/media/questions/812_.jpg)

або та, що позначається знаками [1.22](https://vodiy.ua/znaky/1/1.22/) ![1.22 "Перехрещення з другорядною дорогою"](https://vodiy.ua/media/uploads/signs/1.22.png), [1.23.1](https://vodiy.ua/znaky/1/1.23.1/) ![1.23.1 "Прилягання другорядної дороги"](https://vodiy.ua/media/uploads/signs/1.23.1.png), [1.23.2](https://vodiy.ua/znaky/1/1.23.2/) ![1.23.2 "Прилягання другорядної дороги"](https://vodiy.ua/media/uploads/signs/1.23.2.png), [1.23.3](https://vodiy.ua/znaky/1/1.23.3/) ![1.23.3 "Прилягання другорядної дороги"](https://vodiy.ua/media/uploads/signs/1.23.3.png), [1.23.4](https://vodiy.ua/znaky/1/1.23.4/) ![1.23.4 "Прилягання другорядної дороги"](https://vodiy.ua/media/uploads/signs/1.23.4.png), [2.3](https://vodiy.ua/znaky/2/2.3/) ![2.3 "Головна дорога"](https://vodiy.ua/media/uploads/signs/2.3.png).

Водії червоного і синього автомобілів рухаються головною дорогою, позначеній дорожнім знаком [2.3](https://vodiy.ua/znaky/2/2.3/) ![2.3 "Головна дорога"](https://vodiy.ua/media/uploads/signs/2.3.png), а тому мають перевагу руху щодо трамвая, чорного та зеленого автомобілів (які рухаються другорядною дорогою позначеній знаком [2.1](https://vodiy.ua/znaky/2/2.1/) ![2.1 "Дати дорогу"](https://vodiy.ua/media/uploads/signs/2.1.png)).

![](https://vodiy.ua/media/questions/1971_.jpg)

У наступній ситуації водій червоного автомобіля рухається головною дорогою, позначеній дорожнім знаком [1.23.3](https://vodiy.ua/znaky/1/1.23.3/) ![1.23.3 "Прилягання другорядної дороги"](https://vodiy.ua/media/uploads/signs/1.23.3.png), а тому має перевагу руху щодо вантажного автомобіля і трактора.

![](https://vodiy.ua/media/questions/1204_.jpg)

Наявність на другорядній дорозі покриття безпосередньо перед перехрестям не прирівнює її за значенням до перехрещуваної;

Водій червоного автомобіля рухається дорогою, яка має покриття лише безпосередньо перед перехрестям. Тому він рухається другорядною дорогою і повинен дати дорогу жовтому та синьому автомобілям, що рухаються дорогою з покриттям.

![](https://vodiy.ua/media/questions/811_.jpg)

**[дати дорогу](https://vodiy.ua/pdr/1/#2100)** — вимога до учасника дорожнього руху не продовжувати або не відновлювати рух, не здійснювати будь-яких маневрів (за винятком вимоги звільнити займану смугу руху), якщо це може примусити інших учасників дорожнього руху, які мають перевагу, змінити напрямок руху або швидкість;

Ви рухаєтесь по вузькій ділянці дороги, а знак пріоритету [2.5](https://vodiy.ua/znaky/2/2.5/) ![2.5 "Перевага зустрічного руху"](https://vodiy.ua/media/uploads/signs/2.5.png) вказує, що ви повинні дати дорогу зустрічному транспортному засобу.

![](https://vodiy.ua/media/questions/1342_.jpg)

Водій червоного автомобіля наближається до перехрестя і дорожній знак пріоритету [2.1](https://vodiy.ua/znaky/2/2.1/) ![2.1 "Дати дорогу"](https://vodiy.ua/media/uploads/signs/2.1.png) інформує його про те, що він повинен дати дорогу синьому автомобілю зупинившись перед розміткою [1.13](https://vodiy.ua/rozmitka/1/1.13/) ![Розмітка 1.13](https://vodiy.ua/media/uploads/marking/1.13.png).

![](https://vodiy.ua/media/questions/1060_.jpg)

****[денні ходові вогні](https://vodiy.ua/pdr/1/#2150)**** — зовнішні світлові прилади білого кольору, передбачені конструкцією транспортного засобу, установлені спереду транспортного засобу і призначені для покращення видимості транспортного засобу під час його руху у світлий час доби;

Якщо конструкцією транспортного засобу передбачені денні ходові вогні, вони повинні бути увімкнені при русі поза населеним пунктом. Денні ходові вогні є достатньо яскравими, щоб зробити автомобіль більш видимим на дорозі.

Це особливо актуально поза населеними пунктами, оскільки при швидкості 90 км/год автомобіль долає 25 метрів за секунду. Якщо зустрічний автомобіль рухається з такою ж швидкістю, разом ви долаєте 50 метрів за секунду. Виконання обгону триває у середньому 10 секунд, тому ви повинні бути добре помітними на відстані щонайменше 500 метрів.

****[дитяча утримуюча система](https://vodiy.ua/pdr/1/#2150)**** — обладнання, що здатне утримувати дитину в сидячому або нахиленому положенні, яка у разі зіткнення або різкого гальмування транспортного засобу зменшує небезпеку травмування дитини, що в ньому перебуває, шляхом обмеження рухливості її тіла;

**[дозволена максимальна маса](https://vodiy.ua/pdr/1/#2200)** — маса спорядженого транспортного засобу з вантажем, водієм і пасажирами, що встановлена технічною характеристикою транспортного засобу як максимально допустима. Дозволена максимальна маса автопоїзда — це сума дозволеної максимально допустимої маси кожного транспортного засобу, що входить до складу автопоїзда;

Знак [3.3](https://vodiy.ua/znaky/3/3.3/) ![3.3 "Рух вантажних автомобілів заборонено"](https://vodiy.ua/media/uploads/signs/3.3.png) забороняє рух вантажних автомобілів і составів транспортних засобів з дозволеною максимальною масою понад 3,5 т.

Припустимо, що вантажний автомобіль, зображений на малюнку, рухається порожнім і його фактична маса складає 1,5 т. Але якщо його дозволена максимальна маса (тобто допустима виробником максимальна маса транспортного засобу разом із водієм, пасажирами й вантажем, вказана у реєстраційному документі) становить, наприклад, 4 т., то водієві забороняється продовжити рух прямо на перехресті.

![](https://vodiy.ua/media/questions/1383_.jpg)

**[дозволене максимальне навантаження на вісь](https://vodiy.ua/pdr/1/#2250)** — максимальне навантаження на вісь транспортного засобу, зазначене у підпункті "в" пункту [22.5](https://vodiy.ua/pdr/22/#225) цих Правил;

**[дозволені максимальні розміри](https://vodiy.ua/pdr/1/#2260)** — максимальні розміри транспортного засобу, зазначені у підпункті "а" пункту [22.5](https://vodiy.ua/pdr/22/#225) цих Правил;

**[дорожньо-транспортна пригода](https://vodiy.ua/pdr/1/#2300)** — подія, що сталася під час руху транспортного засобу, внаслідок якої загинули або поранені люди чи завдані матеріальні збитки;

Дорожньо-транспортні пригоди (ДТП) в Україні є першою за поширеністю причиною смерті серед молоді у віці від 15 до 24 років і другою – серед дітей у віці від 5 до 14 років. Понад 43% загиблих є пішоходами й велосипедистами. 

![](https://vodiy.ua/media/questions/1209_6.jpg)

**[дорожні роботи](https://vodiy.ua/pdr/1/#2400)** — роботи, пов’язані з будівництвом, реконструкцією, ремонтом чи утриманням автомобільної дороги (вулиці), штучних споруд, споруд дорожнього водовідводу, інженерного облаштування, встановленням (ремонтом, заміною) технічних засобів організації дорожнього руху;

Під час виконання дорожніх робіт на проїзній частині перебувають люди, що виконують роботу. Таке місце позначене дорожнім знаком [1.37](https://vodiy.ua/znaky/1/1.37/) ![1.37 "Дорожні роботи"](https://vodiy.ua/media/uploads/signs/1.37.png), а знак [4.8](https://vodiy.ua/znaky/4/4.8/) ![4.8 "Об’їзд перешкоди з лівого боку"](https://vodiy.ua/media/uploads/signs/4.8.png)вказує напрямок об'їзду місця їх виконання. Водій повинен бути особливо уважним, зменшити швидкість, дотримуватись безпечного інтервалу, щоб запобігти наїзду на людей.

![](https://vodiy.ua/media/questions/719_.jpg)

**[дорожні умови](https://vodiy.ua/pdr/1/#2500)** — сукупність факторів, що характеризують (з урахуванням пори року, періоду доби, атмосферних явищ, освітленості дороги) видимість у напрямку руху, стан поверхні проїзної частини (чистота, рівність, шорсткість, зчеплення), а також її ширину, величину похилів на спусках і підйомах, віражів і заокруглень, наявність тротуарів або узбіч, засобів організації дорожнього руху та їх стан;

Водій повинен враховувати дорожні умови при виборі швидкості руху, безпечної дистанції та інтервалу, за потреби увімкнути фари.

![](https://vodiy.ua/media/questions/2072_.jpg)

**[дорожня обстановка](https://vodiy.ua/pdr/1/#2600)** — сукупність факторів, що характеризуються дорожніми умовами, наявністю перешкод на певній ділянці дороги, інтенсивністю і рівнем організації дорожнього руху (наявність дорожньої розмітки, дорожніх знаків, дорожнього обладнання, світлофорів та їх стан), які повинен ураховувати водій під час вибору швидкості, смуги руху та прийомів керування транспортним засобом;

Контроль дорожньої обстановки – це один з найважливіших компонентів автомобільної безпеки. Вміння правильно оцінювати дорожню обстановку визначається навичками тактики водіння, а саме:

- Наявністю безпечного «захисного» простору навколо автомобіля (дотриманням безпечної дистанції та інтервалу);
- Контролем навколишнього середовища і видимістю автомобіля іншими учасниками руху;
- Прогнозуванням змін дорожньої обстановки;
- Вибором оптимальної швидкості руху для даної дорожньої обстановки.

**[дорожня станція патрульної поліції](https://vodiy.ua/pdr/1/#2650)**  — позначена дорожнім знаком [6.10](https://vodiy.ua/znaky/6/6.10/) ![6.10 "Дорожні станції патрульної поліції"](https://vodiy.ua/media/uploads/signs/6.10.png) ділянка місцевості поблизу проїзної частини дороги з розташованою на ній будівлею або іншою спорудою, призначеною для перебування в ній поліцейських патрульної поліції під час несення ними служби;

**[експлуатація транспортного состава](https://vodiy.ua/pdr/1/#2700)** — транспортування тягачем причепа згідно з інструкцією щодо його використання (відповідність причепа тягачу, наявність страхового з'єднання, єдиної системи сигналізації, освітлення тощо);

**[естакада](https://vodiy.ua/pdr/1/#2800)** — інженерна споруда для руху транспортних засобів та (або) пішоходів, підняття однієї дороги над іншою у місці їх перетину, а також для створення дороги на певній висоті, яка не має з'їздів на іншу дорогу;

Мости, естакади та шляхопроводи належать до споруд мостового типу. На них забороняються зупинка, рух заднім ходом, розворот, обгін.

![](https://vodiy.ua/media/questions/692_.jpg)

**[житлова зона](https://vodiy.ua/pdr/1/#2900)** — дворові території, а також частини населених пунктів, позначені дорожнім знаком [5.34](https://vodiy.ua/znaky/5/5.34/) ![5.34 "Житлова зона"](https://vodiy.ua/media/uploads/signs/5.34.png);

Житлова зона може бути позначена або не позначена дорожнім знаком [5.34](https://vodiy.ua/znaky/5/5.34/) ![5.34 "Житлова зона"](https://vodiy.ua/media/uploads/signs/5.34.png). Будь-яка дворова територія є житловою зоною. У житловій зоні пішоходи мають перевагу руху, у тому числі по проїзній частині. Правила руху у житлових та пішохідних зонах визначені у [розділі 26](https://vodiy.ua/pdr/26/) ПДР.

![](https://vodiy.ua/media/questions/pdr/737_2.jpg)

**[залишення місця дорожньо-транспортної пригоди](https://vodiy.ua/pdr/1/#2950)** — дії учасника дорожньо-транспортної пригоди, спрямовані на приховання факту такої пригоди або обставин її скоєння, які спричинили необхідність проведення поліцейськими заходів щодо встановлення (розшуку) цього учасника та (або) розшуку транспортного засобу;

Залишення місця ДТП має наслідки у контексті адміністративної, цивільно-правової та кримінальної відповідальності.

**[залізничний переїзд](https://vodiy.ua/pdr/1/#3000)** — перехрещення дороги із залізничними коліями на одному рівні;

Залізничний переїзд – це спеціально обладнане місце для перетину залізничних колій. Правила їх проїзду визначені у [розділі 20](https://vodiy.ua/pdr/20/) ПДР.

![](https://vodiy.ua/media/questions/2827_.jpg)

**[засліплення](https://vodiy.ua/pdr/1/#3100)** — фізіологічний стан водія внаслідок дії світла на його зір, коли водій об'єктивно не має можливості виявити перешкоди чи розпізнати межі елементів дороги на мінімальній відстані;

Засліплення може бути спричинене яскравим світлом фар зустрічного автомобіля або світлом фар вашого автомобіля, що відбивається від крапель дощу під час зливи.

Засліплення призводить до повної *тимчасової* втрати водієм здатності розпізнати елементи дороги та інших учасників дорожнього руху.

Якщо світло фар зустрічного автомобіля є занадто яскравим, для запобігання засліплення необхідно перевести погляд правіше та орієнтуватись по лінії розмітки праворуч.

**[зупинка](https://vodiy.ua/pdr/1/#3200)** — припинення руху транспортного засобу на час до **5** хвилин або більше, якщо це необхідно для посадки (висадки) пасажирів чи завантаження (розвантаження) вантажу, виконання вимог цих Правил (надання переваги в русі, виконання вимог регулювальника, сигналів світлофора тощо);

Обмеження щодо зупинки транспортних засобів запроваджуються дорожнім знаком [3.34](https://vodiy.ua/znaky/3/3.34/) ![3.34 "Зупинку заборонено"](https://vodiy.ua/media/uploads/signs/3.34.png)(табличка [7.2.2](https://vodiy.ua/znaky/7/7.2.2/) ![7.2.2 "Зона дії"](https://vodiy.ua/media/uploads/signs/7.2.2.png) уточнює, що зона дії знаку поширюється на наступні 10 м).

Водій червоного автомобіля порушив вимоги Правил зупинившись у зоні дії знаку [3.34](https://vodiy.ua/znaky/3/3.34/) ![3.34 "Зупинку заборонено"](https://vodiy.ua/media/uploads/signs/3.34.png).

![](https://vodiy.ua/media/questions/1505_.jpg)

Правила, також, забороняють зупинку на певних ділянках доріг, там де це створить небезпеку або перешкоду для інших учасників дорожнього руху.

Наприклад, зупинка забороняється на пішохідних переходах і ближче 10 м від них з обох боків (крім випадків надання переваги в русі) тому мотоцикліст і водії автомобілів порушили Правила, зупинившись у вказаних місцях.

Правила зупинки та стоянки більш детально розглядаються у [розділі 15](https://vodiy.ua/pdr/15/) ПДР.

![](https://vodiy.ua/media/questions/707_.jpg)

**[колона пішоходів](https://vodiy.ua/pdr/1/#3300)** — організована група людей, які рухаються по проїзній частині в одному напрямку;

Якщо пішоходи рухаються організованими групами, то вони повинні пересуватись тільки в напрямку руху транспортних засобів колоною не більш як по чотири особи в ряду за умови, що колона не займає більш ніж половину ширини проїзної частини одного напрямку.

Більш детально ці вимоги розглядаються у [розділі 4](https://vodiy.ua/pdr/4/) ПДР.

**[колона транспортних засобів](https://vodiy.ua/pdr/1/#3400)** — організована група з трьох і більше транспортних засобів, що разом рухаються в одному напрямку безпосередньо один за одним з постійно увімкненим ближнім світлом фар;

Руху транспортних засобів у колонах присвячений [розділ 25](https://vodiy.ua/pdr/25/) ПДР.

![](https://vodiy.ua/media/questions/pdr/8.9z-2.jpg)

**[край проїзної частини (для нерейкових транспортних засобів)](https://vodiy.ua/pdr/1/#3500)** — видима умовна чи позначена дорожньою розміткою лінія на проїзній частині в місці її прилягання до узбіччя, тротуару, газону, розділювальної смуги, смуги для руху трамваїв, велосипедної або пішохідної доріжки;

Проїзна частина обмежена тротуарами з обох боків.

![](https://vodiy.ua/media/questions/pdr/1.45_1.jpg)

![](https://vodiy.ua/media/questions/pdr/1.45_2.jpg)

Проїзна частина обмежена узбіччями з обох боків.

![](https://vodiy.ua/media/questions/pdr/1.45_3.jpg)

![](https://vodiy.ua/media/questions/pdr/1.45_4.jpg)

Проїзна частина обмежена газонами з обох боків.

![](https://vodiy.ua/media/questions/pdr/1.10.45_3.jpg)

Проїзна частина обмежена трамвайними коліями з обох боків.

![](https://vodiy.ua/media/questions/pdr/1.45_6.jpg)

Дорога має дві проїзні частини обмежені краями трамвайної колії й тротуарами.

![](https://vodiy.ua/media/questions/pdr/1.45_8.jpg)

Дорога має дві проїзні частини, обмежені розділювальною смугою по центру й узбіччями з обох боків.

![](https://vodiy.ua/media/questions/pdr/1.45_7.jpg)

**[крайнє положення на проїзній частині](https://vodiy.ua/pdr/1/#3600)** — положення транспортного засобу на відстані від краю проїзної частини (середини проїзної частини або розділювальної смуги), яка не дає можливості рухатися попутному транспортному засобу (у тому числі двоколісному) ще ближче до краю проїзної частини (середини проїзної частини або розділювальної смуги);

Перед поворотом праворуч водій повинен зайняти крайнє положення на проїзній частині. У цьому випадку, водій виконує поворот не з крайнього положення, а тому порушує ПДР.

![](https://vodiy.ua/media/questions/pdr/1.10_46.jpg)

**[крісло колісне](https://vodiy.ua/pdr/1/#3650)** — спеціально сконструйований колісний засіб, який призначений для руху на дорозі осіб з інвалідністю або осіб, які відносяться до інших маломобільних груп населення. Крісло колісне має щонайменше двоє коліс та обладнується двигуном чи приводиться в рух мускульною силою людини;

Попередня назва крісла колісного – «інвалідний візок».

**[легковий автомобіль](https://vodiy.ua/pdr/1/#3700)** — автомобіль з кількістю місць для сидіння не більше дев'яти, з місцем водія включно, який за своєю конструкцією та обладнанням призначений для перевезення пасажирів та їхнього багажу із забезпеченням необхідного комфорту та безпеки;

Легкові автомобілі належать до транспортних засобів категорії «В».

Максимальну кількість місць для сидіння в автомобілі категорії «В» можна запам'ятати за формулою «8+1» (вісім пасажирів і один водій).

![](https://vodiy.ua/media/questions/1241_6.jpg)

****[маневрування (маневр)](https://vodiy.ua/pdr/1/#3750)**** — початок руху, перестроювання транспортного засобу в русі з однієї смуги на іншу, поворот праворуч чи ліворуч, розворот, з’їзд з проїзної частини, рух заднім ходом;

Перед початком маневрування водій повинен переконатись у тому, що це буде безпечним, увімкнути покажчик повороту відповідного напрямку і виконати маневр з дотриманням вимог ПДР.

Правила маневрування більш детально розглядаються у [розділі 10](https://vodiy.ua/pdr/10/) ПДР.

![](https://vodiy.ua/media/questions/424_.jpg)

**[маршрутні транспортні засоби (транспортні засоби загального користування)](https://vodiy.ua/pdr/1/#3800)** — автобуси, мікроавтобуси, тролейбуси, трамваї й таксі, що рухаються за встановленими маршрутами та мають визначені місця на дорозі для посадки (висадки) пасажирів;

При проїзді зупинок маршрутних транспортних засобів, водії повинні бути особливо уважними.

Правила визначають ситуації, коли водій повинен надати пріоритет маршрутним транспортним засобам ([розділ 17](https://vodiy.ua/pdr/17/) ПДР), визначають порядок проїзду їх зупинок ([розділ 18](https://vodiy.ua/pdr/18/) ПДР). При користуванні маршрутними транспортними засобами пасажири повинні дотримуватись вимог [розділу 5](https://vodiy.ua/pdr/5/) ПДР, а водії маршрутних транспортних засобів — вимог [розділу 21](https://vodiy.ua/pdr/21/) ПДР).

**[механічний транспортний засіб](https://vodiy.ua/pdr/1/#3900)** — транспортний засіб, що приводиться в рух з допомогою двигуна. Цей термін поширюється на трактори, самохідні машини та механізми, а також тролейбуси та транспортні засоби з електродвигуном потужністю понад 3 кВт;

Дорожній знак [3.2](https://vodiy.ua/znaky/3/3.2/) ![3.2 "Рух механічних транспортних засобів заборонено"](https://vodiy.ua/media/uploads/signs/3.2.png) забороняє транзитний рух механічних транспортних засобів. Велосипед та гужовий віз не є механічними транспортними засобами, а тому дія знаку на них не поширюється.

![](https://vodiy.ua/media/questions/1370_.jpg)

**[мікроавтобус](https://vodiy.ua/pdr/1/#4000)** — одноповерховий автобус з кількістю місць для сидіння не більше сімнадцяти з місцем водія включно;

Максимальну кількість місць для сидіння у мікроавтобусі можна запам'ятати за формулою «16+1» (шістнадцять пасажирів і один водій).

Для керування мікроавтобусом потрібно мати посвідчення водія категорії «D1».

![](https://vodiy.ua/media/questions/2608_.jpg)

**[міст](https://vodiy.ua/pdr/1/#4100)** — споруда, призначена для руху через річку, яр та інші перешкоди, межами якої є початок і кінець пролітних споруд;

На мостах забороняється рух заднім ходом, розворот, зупинка та обгін. У ситуації зображеній на малюнку, водієві забороняється зупинка у місці «2» (тобто на мосту).

![](https://vodiy.ua/media/questions/698_.jpg)

**[мопед](https://vodiy.ua/pdr/1/#4200)** — двоколісний транспортний засіб, що має двигун з робочим об'ємом до 50 куб. см або електродвигун потужністю до 4 кВт;

Для керування мопедом необхідно отримати посвідчення водія категорії «А1».

Згідно з частиною 3 статті 34 Закону України «[Про дорожній рух](https://zakon.rada.gov.ua/laws/show/3353-12)», мопеди підлягають обов’язковій державній реєстрації (з отриманням номерного знаку) лише якщо вони використовуються на автомобільних дорогах державного значення (визначення цих доріг наведено вище у цьому розділі).

Правила дозволяють рух на мопедах не лише по проїзній частині дороги, а й по узбіччях.

Правила не дозволяють рух на мопедах по тротуарах або велосипедних доріжках.

**[мотоцикл](https://vodiy.ua/pdr/1/#4300)** — двоколісний механічний транспортний засіб з боковим причепом або без нього, що має двигун з робочим об'ємом 50 куб. см і більше. До мотоциклів прирівнюються моторолери, мотоколяски, триколісні та інші механічні транспортні засоби, дозволена максимальна маса яких не перевищує 400 кг;

Для керування двоколісними мотоциклами необхідно мати посвідчення водія категорії «А».

![](https://vodiy.ua/media/questions/2255_.jpg)

**[населений пункт](https://vodiy.ua/pdr/1/#4400)** — забудована територія, в'їзди на яку і виїзди з якої позначаються дорожніми знаками [5.49](https://vodiy.ua/znaky/5/5.49/) ![5.49 "Початок населеного пункту"](https://vodiy.ua/media/uploads/signs/5.49.png), [5.50](https://vodiy.ua/znaky/5/5.50/) ![5.50 "Кінець населеного пункту"](https://vodiy.ua/media/uploads/signs/5.50.png), [5.51](https://vodiy.ua/znaky/5/5.51/) ![5.51 "Початок населеного пункту"](https://vodiy.ua/media/uploads/signs/5.51.png), [5.52](https://vodiy.ua/znaky/5/5.52/) ![5.52 "Кінець населеного пункту"](https://vodiy.ua/media/uploads/signs/5.52.png);

Знак [5.49](https://vodiy.ua/znaky/5/5.49/) ![5.49 "Початок населеного пункту"](https://vodiy.ua/media/uploads/signs/5.49.png) позначає початок населеного пункту. Під час в'їзду у нього, Ви повинні зменшити швидкість до 50 км/год. Також, на цій дорозі, Ви маєте право зупинитись як біля правого, так і біля лівого краю проїзної частини (узбіччя на даній дорозі відсутнє).

![](https://vodiy.ua/media/questions/pdr/1.10_56.jpg)

На відміну від знака [5.49](https://vodiy.ua/znaky/5/5.49/) ![5.49 "Початок населеного пункту"](https://vodiy.ua/media/uploads/signs/5.49.png), знак [5.51](https://vodiy.ua/znaky/5/5.51/) ![5.51 "Початок населеного пункту"](https://vodiy.ua/media/uploads/signs/5.51.png) встановлює інший режим руху (але лише на дорозі, на якій він встановлений). На цій дорозі не діє вимога щодо максимальної швидкості руху 50 км/год (максимальна дозволена швидкість руху, у зображеному нижче випадку, становить 90 км/год).

![](https://vodiy.ua/media/questions/pdr/1.10_56_1.jpg)

**[небезпека для руху](https://vodiy.ua/pdr/1/#4500)** — зміна дорожньої обстановки (у тому числі поява рухомого об'єкта, який наближається до смуги руху транспортного засобу чи перетинає її) або технічного стану транспортного засобу, яка загрожує безпеці дорожнього руху і змушує водія негайно зменшити швидкість або зупинитися. Окремим випадком небезпеки для руху є рух у межах смуги транспортного засобу іншого транспортного засобу назустріч загальному потоку;

Зупинка на дорозі у зоні крутого повороту, рух з неробочими фарами у темну пору доби, керування транспортним засобом у стані втоми, під впливом ліків або алкоголю, неуважний водій, або той, що «відволікся» від керування автомобілем, можуть створювати небезпеку для руху інших учасників.

Небезпеку для руху, також, може створити пішохід, що раптово вибіг на проїзну частину, а також стан самої проїзної частини (глибока яма, відкритий каналізаційний люк).

Окремо слід зазначити, що порушення водієм вимог ПДР може спричинити аварійну обстановку. Якщо це буде підтверджено фактичними даними (поясненнями особи, яка притягається до адміністративної відповідальності, потерпілого, свідків, показаннями технічних приладів та засобів фото- і відеоспостереження та іншими документами), водія чекає штраф у розмірі 1445 грн або позбавлення права керування транспортними засобами на строк від шести місяців до одного року (стаття 122 ч.4 Кодексу України «[Про адміністративні правопорушення](https://zakon.rada.gov.ua/laws/show/80731-10)».

**[недостатня видимість](https://vodiy.ua/pdr/1/#4600)** — видимість дороги в напрямку руху менше ніж 300 м у сутінках, в умовах туману, дощу, снігопаду тощо;

Під час руху в умовах недостатньої видимості водій зобов'язаний зменшити швидкість до безпечної, щоб встигнути зупинити транспортний засіб у межах видимості дороги без зіткнення з іншими транспортними засобами, учасниками дорожнього руху, тваринами або об'єктами що знаходяться на проїзній частині.

Рухаючись у темну пору доби потрібно увімкнути ближнє або дальнє світло фар, а в умовах туману – протитуманні ліхтарі разом або окремо від ближнього світла фар.

![](https://vodiy.ua/media/questions/506_.jpg)

**[неподільний вантаж](https://vodiy.ua/pdr/1/#4650)** — вантаж, який не можна розділити на дві або більше частини без зайвих витрат або ризику його пошкодження;

**[обгін](https://vodiy.ua/pdr/1/#4700)** — випередження одного або кількох транспортних засобів, пов'язане з виїздом на смугу зустрічного руху;

На малюнку 1, дорога має по одній смузі для руху у кожному напрямку і водій білого автомобіля може виконати випередження лише з виїздом на смугу зустрічного руху. Це називається обгоном. На малюнку 2, водій червоного автомобіля має намір виконати маневр по суміжній смузі без виїзду на смугу зустрічного руху. Це називається випередженням. Темі обгону присвячено [розділ 14](https://vodiy.ua/pdr/14/) ПДР.

![](https://vodiy.ua/media/questions/647_.jpg)

**[обмежена оглядовість](https://vodiy.ua/pdr/1/#4800)** — видимість дороги в напрямку руху, яка обмежена геометричними параметрами дороги, придорожніми інженерними спорудами, насадженнями та іншими об'єктами, а також транспортними засобами;

Особливості рельєфу та крутий поворот дороги обмежують вашу здатність бачити дорогу попереду, тобто ви рухаєтесь в умовах обмеженої оглядовості.

![](https://vodiy.ua/media/questions/35-62_B7alDSc.jpg)

**[оглядовість](https://vodiy.ua/pdr/1/#4900)** — об'єктивна можливість бачити дорожню обстановку з місця водія;

Можливість бачити дорожню обстановку – це одна з головних умов безпечного водіння. Водій має намір виконати обгін, але у зоні крутого повороту він не побачить інший транспортний засіб, що рухається назустріч. Оскільки водій не має достатньої оглядовості, він має утриматись від виконання маневру.

![](https://vodiy.ua/media/questions/631_.jpg)

**[особа, яка рухається в кріслі колісному](https://vodiy.ua/pdr/1/#4950)** — особа з інвалідністю або особа, яка відноситься до інших маломобільних груп населення і самостійно рухається на дорозі в кріслі колісному;

Дане визначення було додане у ПДР зі змінами від 11.07.2018. Особа, яка рухається в кріслі колісному без двигуна прирівнюється до пішохода.

****[острівець безпеки](https://vodiy.ua/pdr/1/#4950)**** — технічний засіб регулювання дорожнього руху на наземних пішохідних переходах, конструктивно виділений над проїзною частиною дороги та призначений як захисний елемент для зупинки пішоходів під час переходу проїзної частини дороги. До острівця безпеки належить частина розділювальної смуги, через яку пролягає пішохідний перехід;

Острівці безпеки створюються на дорогах з інтенсивним рухом для створення захисного простору (безпечного інтервалу) між пішоходами та транспортними засобами. Позначаються розміткою [1.16.4](https://vodiy.ua/rozmitka/1/1.16.4/) ![Розмітка 1.16.4](https://vodiy.ua/media/uploads/marking/1.16.4.png).

![](https://vodiy.ua/media/questions/837_.jpg)

**[пасажир](https://vodiy.ua/pdr/1/#5000)** — особа, яка користується транспортним засобом і знаходиться в ньому, але не причетна до керування ним;

Обов’язки та права пасажирів визначені у [розділі 5](https://vodiy.ua/pdr/5/) ПДР.

**[перевага](https://vodiy.ua/pdr/1/#5100)** — право на першочерговий рух стосовно інших учасників дорожнього руху;

Сигнали світлофора дозволяють рух автомобілям і пішоходам. Але пішоходи мають перевагу.

![](https://vodiy.ua/media/questions/765_.jpg)

Траєкторії руху автомобіля і трамвая перетинаються і трамвай має перевагу руху, а водій автомобіля повинен дати дорогу.

![](https://vodiy.ua/media/questions/824_.jpg)

**[перевезення організованих груп дітей](https://vodiy.ua/pdr/1/#5200)** — одночасне перевезення десяти або більше дітей з керівником, відповідальним за їх супроводження під час поїздки (на групу з тридцяти або більше дітей призначається додатково медичний працівник);

Перевезення організованої групи дітей здійснюється за умови обов'язкового проведення інструктажу з дітьми та супровідниками щодо правил безпечної поведінки під час руху та дій у разі виникнення аварійно-небезпечних ситуацій чи скоєння дорожньо-транспортної пригоди.

Організовані групи дітей мають право перевозити лише водії, зі стажем не менше п’яти років і посвідченням водія категорії «D». При цьому, на автобусі або мікроавтобусі встановлюється розпізнавальний знак ![](https://vodiy.ua/media/uploads/8.3.png) «Діти», під час руху вмикається ближнє світло фар, швидкість руху не повинна перевищувати 80 км/год, а під час посадки або висадки дітей вмикається аварійна світлова сигналізація.

Правила перевезення організованих груп дітей визначені у [розділі 21](https://vodiy.ua/pdr/21/) ПДР.

![](https://vodiy.ua/media/questions/522_.jpg)

**[перехрестя](https://vodiy.ua/pdr/1/#5300)** — місце перехрещення, прилягання або розгалуження доріг на одному рівні, межею якого є уявні лінії між початком заокруглень країв проїзної частини кожної з доріг. Не вважається перехрестям місце прилягання до дороги виїзду з прилеглої території.

Порушення правил проїзду перехресть є однією з основних причин ДТП.

Перед проїздом перехрестя водій повинен визначити: має він перевагу руху чи повинен дати дорогу транспортним засобам, що рухаються перехрещуваною дорогою. В залежності від того, чи є перехрестя рівнозначним, чи нерівнозначним, регульованим чи нерегульованим буде залежати порядок його проїзду транспортними засобами.

На регульованому перехресті, у нашому прикладі, черговість проїзду буде визначатись сигналами регулювальника (детально розглянуті у [розділі 8](https://vodiy.ua/pdr/8/) ПДР).

![](https://vodiy.ua/media/questions/060_.jpg)

На нерегульованому рівнозначному перехресті водії будуть керуватись «правилом правої руки» (детально розглянуто у [розділі 16](https://vodiy.ua/pdr/16/) ПДР).

![](https://vodiy.ua/media/questions/2044_.jpg)

Перехрестя можуть мати різну конфігурацію. Але це не впливає на правила їх проїзду. На цьому Y-подібному перехресті водії будуть керуватись знаками пріоритету.

![](https://vodiy.ua/media/questions/2000_.jpg)

На наступному Т-подібному перехресті водії будуть керуватись правилами проїзду рівнозначних перехресть, які ми розглянемо у [розділі 16](https://vodiy.ua/pdr/16/) ПДР.

![](https://vodiy.ua/media/questions/2037_.jpg)

Перехрестя з круговим рухом позначається дорожнім знаком [4.10](https://vodiy.ua/znaky/4/4.10/) ![4.10 "Круговий рух"](https://vodiy.ua/media/uploads/signs/4.10.png). На такому перехресті перевагу має транспортний засіб, що рухається по колу (правила проїзду перехресть з круговим рухом, також, визначені у [розділі 16](https://vodiy.ua/pdr/16/) ПДР).

![](https://vodiy.ua/media/questions/2042_.jpg)

Зверніть увагу, перетин з прилеглою територією не є перехрестям. Визначення терміну «прилегла територія» розглянемо далі у цьому розділі.

![](https://vodiy.ua/media/questions/1019_.jpg)

Також, не є перехрестям перетин доріг на різних рівнях.

![](https://vodiy.ua/media/questions/752_B_S_FD.jpg)

Обгін, рух заднім ходом, зупинка і стоянка на перехрестях забороняються. Виконуючи обгін на перехресті, водій автомобіля порушує Правила.

![](https://vodiy.ua/media/questions/606_.jpg)

**[перешкода для руху](https://vodiy.ua/pdr/1/#5400)** — нерухомий об’єкт у межах смуги руху транспортного засобу або об’єкт, що рухається попутно в межах цієї смуги (за винятком транспортного засобу, що рухається назустріч загальному потоку транспортних засобів) і змушує водія маневрувати або зменшувати швидкість аж до зупинки транспортного засобу;

Перешкодою для руху може бути будь-який предмет на проїзній частині, погано закріплений або «загублений» вантаж, огородження у зоні проведення дорожніх робіт, інший транспортний засіб, що зупинився на проїзній частині через технічну несправність.

Побачивши перешкоду на проїзній частині водій повинен, за потреби, зменшити швидкість або зупинитись.

![](https://vodiy.ua/media/questions/510_.jpg)

**[пішохід](https://vodiy.ua/pdr/1/#5500)** — особа, яка бере участь у дорожньому русі поза транспортними засобами та не виконує на дорозі будь-яку роботу. До пішоходів прирівнюються також особи, які рухаються в кріслах колісних без двигуна, ведуть велосипед, мопед, мотоцикл, везуть санки, візок, дитячу коляску чи крісло колісне;

Пішохід – це учасник дорожнього руху, а тому повинен знати та виконувати вимоги ПДР. Кожне 17-те ДТП в Україні відбувається за участю пішоходів. Якщо пішохід став учасником ДТП, він зобов'язаний надати першу допомогу потерпілим.

Для забезпечення власної безпеки, пішоходи повинні рухатися по тротуарах і пішохідних доріжках, тримаючись правого боку, а також дотримуватись правил переходу проїзної частини. За певних обставин, пішоходи можуть рухатись по узбіччю, велосипедній доріжці та проїзній частині.

Обов'язки та права пішоходів перелічені у [розділі 4](https://vodiy.ua/pdr/4/) ПДР.

![](https://vodiy.ua/media/questions/773_.jpg)

**[пішохідна доріжка](https://vodiy.ua/pdr/1/#5600)** — доріжка з покриттям, призначена для руху пішоходів, виконана в межах дороги чи поза нею і позначена знаком [4.16](https://vodiy.ua/znaky/4/4.16/) ![4.16 "Доріжка для пішоходів"](https://vodiy.ua/media/uploads/signs/4.16.png);

Рух або зупинка на пішохідній доріжці інших учасників дорожнього руху (крім пішоходів) забороняється.

![](https://vodiy.ua/media/questions/1601___.jpg)

**[пішохідний перехід](https://vodiy.ua/pdr/1/#5700)** — ділянка проїзної частини або інженерна споруда, призначена для руху пішоходів через дорогу. Пішохідні переходи позначаються дорожніми знаками [5.38.1](https://vodiy.ua/znaky/5/5.38.1/) ![5.38.1 "Пішохідний перехід"](https://vodiy.ua/media/uploads/signs/5.38.1.png), [5.38.2](https://vodiy.ua/znaky/5/5.38.2/) ![5.38.2 "Пішохідний перехід"](https://vodiy.ua/media/uploads/signs/5.38.2.png), [5.39](https://vodiy.ua/znaky/5/5.39/) ![5.39 "Діагональний пішохідний перехід"](https://vodiy.ua/media/uploads/signs/5.39.png), [5.40.1](https://vodiy.ua/znaky/5/5.40.1/) ![5.40.1 "Підземний пішохідний перехід"](https://vodiy.ua/media/uploads/signs/5.40.1.png), [5.40.2](https://vodiy.ua/znaky/5/5.40.2/) ![5.40.2 "Підземний пішохідний перехід"](https://vodiy.ua/media/uploads/signs/5.40.2.png), [5.41.1](https://vodiy.ua/znaky/5/5.41.1/) ![5.41.1 "Надземний пішохідний перехід"](https://vodiy.ua/media/uploads/signs/5.41.1.png), [5.41.2](https://vodiy.ua/znaky/5/5.41.2/) ![5.41.2 "Надземний пішохідний перехід"](https://vodiy.ua/media/uploads/signs/5.41.2.png), дорожньою розміткою [1.14.1](https://vodiy.ua/rozmitka/1/1.14.1/) ![Розмітка 1.14.1 «зебра»](https://vodiy.ua/media/uploads/marking/1.14.1.png), [1.14.2](https://vodiy.ua/rozmitka/1/1.14.2/) ![Розмітка 1.14.2](https://vodiy.ua/media/uploads/marking/1.14.2.png), [1.14.3](https://vodiy.ua/rozmitka/1/1.14.3/) ![Розмітка 1.14.3](https://vodiy.ua/media/uploads/marking/1.14.3.png), пішохідними світлофорами. За відсутності дорожньої розмітки межі пішохідного переходу визначаються відстанню між дорожніми знаками або пішохідними світлофорами, а на перехресті за відсутності пішохідних світлофорів, дорожніх знаків та розмітки — шириною тротуарів чи узбіч;

Регульованим вважається пішохідний перехід, рух по якому регулюється світлофором чи регулювальником, нерегульованим — пішохідний перехід, на якому немає регулювальника, світлофори відсутні або вимкнені чи працюють у режимі миготіння жовтого сигналу;

На нерегульованому пішохідному переході, пішоходи мають перевагу руху щодо транспортних засобів. Миготливі жовті сигнали слугують для привернення уваги водіїв, а розмітка [1.14.2](https://vodiy.ua/rozmitka/1/1.14.2/) ![Розмітка 1.14.2](https://vodiy.ua/media/uploads/marking/1.14.2.png)позначає нерегульований пішохідний перехід з підвищеним ризиком виникнення дорожньо-транспортних пригод.

![](https://vodiy.ua/media/questions/051_.jpg)

**[прилегла територія](https://vodiy.ua/pdr/1/#5800)** — територія, що прилягає до краю проїзної частини та не призначена для наскрізного проїзду, а лише для в’їзду до дворів, на стоянки, автозаправні станції, будівельні майданчики тощо або виїзду з них;

При виїзді з прилеглої території водій зеленого автомобіля повинен дати дорогу пішоходу та синьому автомобілю.

![](https://vodiy.ua/media/questions/2805_.jpg)

**[причіп](https://vodiy.ua/pdr/1/#5900)** — транспортний засіб, призначений для руху тільки в з’єднанні з іншим транспортним засобом. До цього виду транспортних засобів належать також напівпричепи й причепи-розпуски;

Будь-який транспортний засіб з причепом – це транспортний состав (автопоїзд). При русі з причепом важливо дотримуватись певних правил. Перш за все, потрібно пам'ятати, що для керування автопоїздом з причепом, повна маса якого (маса причепа з максимально допустимою масою вантажу) не перевищує 750 кг, відкривати категорію «Е» не потрібно.

![](https://vodiy.ua/media/questions/2751_.jpg)

**[проїзна частина](https://vodiy.ua/pdr/1/#6000)** — елемент дороги, призначений для руху нерейкових транспортних засобів. Дорога може мати декілька проїзних частин, межами яких є розділювальні смуги;

На наступних малюнках зображені дороги, які мають розділювальну смугу, яка розділяє дві проїзні частини. 

![](https://vodiy.ua/media/questions/pdr/1.10.45.jpg)

![](https://vodiy.ua/media/questions/pdr/1.10.45_1.jpg)

![](https://vodiy.ua/media/questions/pdr/1.10.45_2.jpg)

Зверніть увагу, розмітка [1.3](https://vodiy.ua/rozmitka/1/1.3/) ![Розмітка 1.3](https://vodiy.ua/media/uploads/marking/1.3.png) не є розділювальною смугою, а тому на малюнку зображена одна проїзна частина.

![](https://vodiy.ua/media/questions/pdr/1.10.45_3.jpg)

****[регулювальник](https://vodiy.ua/pdr/1/#6100)**** — поліцейський, що виконує регулювання дорожнього руху у форменому одязі підвищеної видимості з елементами зі світлоповертального матеріалу за допомогою жезлу, свистка. До регулювальника прирівнюються працівники військової інспекції безпеки дорожнього руху, дорожньо-експлуатаційної служби, черговий на залізничному переїзді, поромній переправі, які мають відповідне посвідчення та нарукавну пов’язку, жезл, диск з червоним сигналом чи світлоповертачем, червоний ліхтар або прапорець та виконують регулювання у форменому одязі;

Сигнали регулювальника мають перевагу щодо дорожніх знаків та сигналів світлофора та є обов'язковими до виконання.

Сигнал світлофора дозволяє вам рух, а сигнал регулювальника рух забороняє. Ви повинні керуватись сигналом регулювальника і зупинитись перед виїздом на перехрестя.

Більш детально сигнали регулювальника розглянемо у [розділі 8](https://vodiy.ua/pdr/8/) ПДР.

![](https://vodiy.ua/media/questions/278_.jpg)

**[рейковий транспортний засіб](https://vodiy.ua/pdr/1/#6200)** — трамвай та платформи зі спеціальним обладнанням, що рухаються трамвайними коліями. Усі інші транспортні засоби, що беруть участь у дорожньому русі, вважаються нерейковими;

Траєкторії руху автомобіля і трамвая перетинаються. У цих рівнозначних умовах трамвай має перевагу руху.

![](https://vodiy.ua/media/questions/824_.jpg)

Нерівнозначні умови руху, при яких трамвай не має переваги руху детально розглянуті у [розділі 16](https://vodiy.ua/pdr/16/) ПДР.

**[розділювальна смуга](https://vodiy.ua/pdr/1/#6300)** — виділений конструктивно або за допомогою суцільних ліній дорожньої розмітки [1.2](https://vodiy.ua/rozmitka/1/1.2/) ![Розмітка 1.2 (широка суцільна лінія)](https://vodiy.ua/media/uploads/marking/1.2.png) елемент автомобільної дороги, який розділяє суміжні проїзні частини.

Транспортні засоби рухаються дорогою з розділювальною смугою, яка поділяє дорогу на дві проїзні частини.

![](https://vodiy.ua/media/questions/pdr/1092_3.jpg)

Наступна дорога не має розділювальної смуги (розмітка [1.3](https://vodiy.ua/rozmitka/1/1.3/) ![Розмітка 1.3](https://vodiy.ua/media/uploads/marking/1.3.png) не є розділювальною смугою). Тому дорога має одну проїзну частину.

![](https://vodiy.ua/media/questions/pdr/1.10.45_3.jpg)

Розділювальна смуга не призначена для руху або стоянки транспортних засобів. За наявності на розділювальній смузі тротуару по ньому дозволяється рух пішоходів;

**[сільськогосподарська техніка](https://vodiy.ua/pdr/1/#6350)** — трактори, самохідні шасі, самохідні сільськогосподарські, дорожньо-будівельні, меліоративні машини та інші механізми;

**[смуга руху](https://vodiy.ua/pdr/1/#6400)** — поздовжня смуга на проїзній частині завширшки щонайменше 2,75 м, що позначена або не позначена дорожньою розміткою і призначена для руху нерейкових транспортних засобів;

За відсутності дорожньої розмітки або якщо її не видно (наприклад, в умовах снігопаду), водії самостійно визначають кількість смуг руху на проїзній частині.

На цій дорозі немає дорожньої розмітки між смугами попутного напрямку, але водії самостійно визначили, що проїзна частина має по дві смуги для руху у кожному напрямку (з урахуванням габаритів транспортних засобів, ширини проїзної частини, безпечного інтервалу).

![](https://vodiy.ua/media/questions/pdr/1.10.80.jpg)

**[стоянка](https://vodiy.ua/pdr/1/#6500)** — припинення руху транспортного засобу на час, більший ніж 5 хвилин, з причин, не пов’язаних з необхідністю виконання вимог цих Правил, посадкою (висадкою) пасажирів, завантаженням (розвантаженням) вантажу;

Стоянка транспортних засобів забороняється у місцях, у яких забороняється їх зупинка. Крім того, стоянка забороняється і в інших місцях, визначених у [розділі 15](https://vodiy.ua/pdr/15/) ПДР, а також у місцях, визначених дорожніми знаками [3.35](https://vodiy.ua/znaky/3/3.35/) ![3.35 "Стоянку заборонено"](https://vodiy.ua/media/uploads/signs/3.35.png), [3.36](https://vodiy.ua/znaky/3/3.36/) ![3.36 "Стоянку заборонено в непарні числа місяця"](https://vodiy.ua/media/uploads/signs/3.36.png), [3.37](https://vodiy.ua/znaky/3/3.37/) ![3.37 "Стоянку заборонено в парні числа місяця"](https://vodiy.ua/media/uploads/signs/3.37.png), [3.38](https://vodiy.ua/znaky/3/3.38/) ![3.38 "Зона обмеженої стоянки"](https://vodiy.ua/media/uploads/signs/3.38.png).

****[темна пора доби](https://vodiy.ua/pdr/1/#6600)**** — частина доби від заходу до сходу сонця;

Рухаючись на цій дорозі після заходу сонця (це вважається темною порою доби), ви зобов'язані увімкнути ближнє світло фар, згідно з вимогами Правил, попри те, що ще не наступила повна темрява і видимість дороги у напрямку руху складає понад 300 м.

![](https://vodiy.ua/media/questions/1100_.jpg)

**[трамвайна колія](https://vodiy.ua/pdr/1/#6700)** — елемент дороги, призначений для руху рейкових транспортних засобів, який обмежується по ширині спеціально виділеним вимощенням трамвайної лінії або дорожньою розміткою. По трамвайній колії допускається рух нерейкових транспортних засобів відповідно до вимог [розділу 11](https://vodiy.ua/pdr/11/) цих Правил;

Правила визначають певні випадки коли водій може здійснити виїзд на трамвайну колію попутного напрямку перед виконанням маневру або для зупинки.

Правила, також, забороняють рух по трамвайній колії зустрічного напрямку. Ці вимоги прописані у [розділі 11](https://vodiy.ua/pdr/11/) ПДР.

![](https://vodiy.ua/media/questions/690_.jpg)

**[транспортний засіб](https://vodiy.ua/pdr/1/#6800)** — пристрій, призначений для перевезення людей і (або) вантажу, а також встановленого на ньому спеціального обладнання чи механізмів;

Транспортні засоби поділяються на механічні та немеханічні. До механічних транспортних засобів відносяться ті, що приводяться в рух за допомогою двигуна або електродвигуна потужністю понад 3 кВт (приблизно 4 к.с.).

**[тротуар](https://vodiy.ua/pdr/1/#6900)** — елемент дороги, призначений для руху пішоходів, який прилягає до проїзної частини або відокремлений від неї газоном;

Тротуар є складовою частиною дороги.

![](https://vodiy.ua/media/questions/122_6.jpg)

**[удосконалене покриття](https://vodiy.ua/pdr/1/#6950)** — цементобетонне, асфальтобетонне, залізобетонне або армобетонне збірне покриття, бруківки, вимощені брущаткою і мозаїкою, збірне покриття з дрібнорозмірних бетонних плит, із щебеню і гравію, оброблених органічними та в'язкими матеріалами;

Асфальтобетонне покриття мають 81% державних доріг, 51,1% територіальних доріг і 23,8% районних доріг.

Місцеві автомобільні дороги в переважній більшості (45,1%) — це чорні шосе. Вони близькі за типом до щебеневих або гравійних шосе, але з покриттями обробленим бітумінозними та іншими органічними та в'язкими матеріалами.

![](https://vodiy.ua/media/questions/558_.jpg)

**[узбіччя](https://vodiy.ua/pdr/1/#7000)** — виділений конструктивно або суцільною лінією дорожньої розмітки елемент автомобільної дороги, який прилягає безпосередньо до зовнішнього краю проїзної частини, розташований з нею на одному рівні та не призначений для руху транспортних засобів, крім випадків, передбачених цими Правилами. Узбіччя може використовуватися для зупинки та стоянки транспортних засобів, руху пішоходів, мопедів, велосипедів (за відсутності тротуарів, пішохідних, велосипедних доріжок або у разі неможливості пересуватися по них), гужових возів (саней);

Узбіччя – це складова частина дороги. На узбіччі дозволяється виконати зупинку або стоянку, але воно не призначене для руху транспортних засобів (крім велосипедів та мопедів).

![](https://vodiy.ua/media/questions/1074_.jpg)

**[учасник дорожнього руху](https://vodiy.ua/pdr/1/#7100)** — особа, яка бере безпосередню участь у процесі руху на дорозі як пішохід, водій, пасажир, погонич тварин, велосипедист, а також особа, яка рухається в кріслі колісному;

Кожен учасник дорожнього руху зобов'язаний знати та виконувати вимоги ПДР. Незнання цих Правил не звільняє від відповідальності.

![](https://vodiy.ua/media/questions/pdr/1107_6.jpg)

**[фактична маса](https://vodiy.ua/pdr/1/#7150)** — маса спорядженого транспортного засобу, яка визначена його технічною характеристикою, з водієм та вантажем;

**[фактична маса автопоїзда](https://vodiy.ua/pdr/1/#7160)** — сума фактичної маси кожного транспортного засобу, що входить до складу автопоїзда;

**[шляхопровід](https://vodiy.ua/pdr/1/#7200)** — інженерна споруда мостового типу над іншою дорогою (залізницею) в місці їх перетину, що забезпечує рух по ній на різних рівнях та дає можливість з’їзду на іншу дорогу.

Шляхопровід відрізняється від естакади наявністю з'їзду на інші дороги. Як і на інших спорудах мостового типу (мостах, естакадах) на шляхопроводах забороняється виконання розвороту, зупинка, обгін та рух заднім ходом.