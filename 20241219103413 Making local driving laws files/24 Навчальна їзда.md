> https://vodiy.ua/pdr/24/

[24.1](https://vodiy.ua/pdr/24/#241 "постійне посилання")

Навчати водіння транспортного засобу дозволяється лише осіб, які не мають для цього медичних протипоказань, що підтверджується дійсною медичною довідкою встановленого зразка.

Відсутність медичних протипоказань підтверджується медичною довідкою за формою 083/o.

[24.2](https://vodiy.ua/pdr/24/#242 "постійне посилання")

Особам, котрі навчаються водіння автомобіля, повинно бути не менше **16** років, а мотоцикла чи мопеда — **14** років. Такі особи зобов’язані мати при собі документ, що засвідчує їхній вік.

Зверніть увагу, посвідчення водія для керування автомобілем видається з 18 років, мотоциклів та мопедів – з 16 років.

[24.3](https://vodiy.ua/pdr/24/#243 "постійне посилання")

Особа, яка навчається водінню транспортного засобу, зобов'язана знати і виконувати вимоги цих Правил.

[24.4](https://vodiy.ua/pdr/24/#244 "постійне посилання")

Початкове навчання водінню транспортного засобу повинно проводитися на закритих майданчиках, автодромах або у місцях, де відсутні інші учасники дорожнього руху.

[24.5](https://vodiy.ua/pdr/24/#245 "постійне посилання")

Навчальна їзда на дорогах дозволяється тільки в присутності спеціаліста з підготовки водіїв і за достатніх початкових навичок водіння у того, хто навчається.

Особа, яка навчає водінню (інструктор) повинна мати відповідний атестат, який видається після складання теоретичного та практичного іспитів.

Інструктору не дозволяється навчати водіння на дорозі без атестата, оскільки в разі ДТП відповідальність буде нести, в тому числі й учень. Також, у разі ДТП, буде втрачено право на страхове покриття.

[24.6](https://vodiy.ua/pdr/24/#246 "постійне посилання")

Виключено на підставі Постанови КМУ № 1029 від 26.09.2011.

[24.7](https://vodiy.ua/pdr/24/#247 "постійне посилання")

Виключено на підставі Постанови КМУ № 1029 від 26.09.2011.

[24.8](https://vodiy.ua/pdr/24/#248 "постійне посилання")

Транспортні засоби (за винятком мотоциклів, мопедів та квадроциклів), на яких проводиться навчання, повинні мати розпізнавальні знаки ![](https://vodiy.ua/media/uploads/signs/8.16.png) «Навчальний транспортний засіб» відповідно до вимог підпункту «к» пункту [30.3](https://vodiy.ua/pdr/30/#303) цих Правил. Транспортні засоби (за винятком автобусів), які використовуються для навчання, також повинні бути обладнані додатковими педалями зчеплення (у разі коли конструкція транспортного засобу передбачає педаль зчеплення), акселератора (у разі коли конструкція транспортного засобу допускає можливість обладнання такою педаллю) і гальмування, дзеркалом або дзеркалами заднього виду для спеціаліста з підготовки водіїв.

[24.9](https://vodiy.ua/pdr/24/#249 "постійне посилання")

Забороняється навчання водінню транспортних засобів у житловій зоні, на дорогах для автомобілів та на автомагістралях.