> https://vodiy.ua/pdr/16/

[16.1](https://vodiy.ua/pdr/16/#161 "постійне посилання")

Перехрестя, де черговість проїзду визначається сигналами світлофора чи регулювальника, вважається регульованим. На такому перехресті знаки пріоритету не діють.

Оскільки працюють світлофори, то знаки пріоритету не діють. У такій ситуації немає головної або другорядної дороги. Першими проїдуть перехрестя синій і вантажний автомобілі, які рухаються на зелений сигнал світлофора.

![](Автошкола/ПДР/Картинки/047_.jpg)

Водій автомобіля рухається на зелений сигнал світлофора. Оскільки при працюючому світлофорі знаки пріоритету не діють, водій повинен керуватись лише сигналом світлофора і проїхати перехрестя без зупинки.

![](Автошкола/ПДР/Картинки/759_.jpg)

У разі вимкнення світлофора або його роботи в режимі миготіння сигналу жовтого кольору та відсутності регулювальника перехрестя вважається нерегульованим і водії повинні керуватись правилами проїзду нерегульованих перехресть та установленими на перехресті відповідними дорожніми знаками.

Світлофор працює у режимі жовтого миготливого, тому, у разі виїзду на таке перехрестя, водії будуть керуватись правилами проїзду рівнозначних перехресть.

![](Автошкола/ПДР/Картинки/237_.jpg)

У наступній ситуації світлофор не працює, тому водій повинен керуватись знаком пріоритету [2.2](https://vodiy.ua/znaky/2/2.2/) ![2.2 "Проїзд без зупинки заборонено"](Автошкола/ПДР/Картинки/2.2_!Проїзд_без_зупинки_заборонено.png) і зупинитись перед розміткою [1.12](https://vodiy.ua/rozmitka/1/1.12/) ![Розмітка 1.12 (стоп-лінія)](Автошкола/ПДР/Картинки/Розмітка_1.12_(стоп-лінія).png) (стоп-лінією). Продовжити рух дозволяється лише переконавшись у тому, що по перехрещуваній дорозі не наближаються інші транспортні засоби.

![](Автошкола/ПДР/Картинки/760_.jpg)

[16.2](https://vodiy.ua/pdr/16/#162 "постійне посилання")

На регульованих і нерегульованих перехрестях водій, повертаючи праворуч або ліворуч, повинен дати дорогу пішоходам, які переходять проїзну частину, на яку він повертає, а також велосипедистам, які рухаються прямо в попутному напрямку.

При виконанні повороту водії повинні дати дорогу пішоходам, що переходять проїзну частину.

![](Автошкола/ПДР/Картинки/765_.jpg)

У наступному випадку, перед поворотом праворуч Ви зобов'язані дати дорогу велосипедистові, що рухається у попутному напрямку.

![](Автошкола/ПДР/Картинки/761_.jpg)

[16.3](https://vodiy.ua/pdr/16/#163 "постійне посилання")

У разі необхідності надання переваги в русі транспортним засобам, які рухаються перехрещуваною дорогою, водій повинен зупинити транспортний засіб перед дорожньою розміткою [1.12](https://vodiy.ua/rozmitka/1/1.12/) ![Розмітка 1.12 (стоп-лінія)](Автошкола/ПДР/Картинки/Розмітка_1.12_(стоп-лінія).png) (стоп-лінією) або [1.13](https://vodiy.ua/rozmitka/1/1.13/) ![Розмітка 1.13](Автошкола/ПДР/Картинки/Розмітка_1.13.png), світлофором так, щоб бачити його сигнали, а якщо вони відсутні — перед краєм перехрещуваної проїзної частини, не створюючи перешкод для руху пішоходів.

Правильно зупинив транспортний засіб водій жовтого автомобіля, який зупинився на заборонний сигнал світлофора перед розміткою [1.12](https://vodiy.ua/rozmitka/1/1.12/) ![Розмітка 1.12 (стоп-лінія)](Автошкола/ПДР/Картинки/Розмітка_1.12_(стоп-лінія).png)(стоп-лінією).

![](Автошкола/ПДР/Картинки/057_.jpg)

В наступному випадку, на нерегульованому перехресті водій жовтого автомобіля виконав вимоги ПДР і зупинився перед краєм перехрещуваної проїзної частини для надання переваги чорному автомобілю.

![](Автошкола/ПДР/Картинки/2030_.jpg)

Водій червоного автомобіля рухається другорядною дорогою і повинен зупинитись перед розміткою [1.13](https://vodiy.ua/rozmitka/1/1.13/) ![Розмітка 1.13](Автошкола/ПДР/Картинки/Розмітка_1.13.png), щоб дати дорогу синьому автомобілю, що рухається головною дорогою.

![](Автошкола/ПДР/Картинки/1060_.jpg)

[16.4](https://vodiy.ua/pdr/16/#164 "постійне посилання")

Забороняється виїжджати на будь-яке перехрестя, у тому числі при сигналі світлофора, що дозволяє рух, якщо утворився затор, який змусить водія зупинитися на перехресті, що створить перешкоду для руху інших транспортних засобів і пішоходів.

Оскільки за перехрестям утворився затор, водієві білого автомобіля забороняється виїжджати на перехрестя для продовження руху прямо, оскільки він буде змушений зупинитись на перехресті, а це створить перешкоду для транспортних засобів, що рухаються перехрещуваною дорогою.

![](Автошкола/ПДР/Картинки/769_.jpg)

**Регульовані перехрестя**

[16.5](https://vodiy.ua/pdr/16/#165 "постійне посилання")

У разі подання сигналу регулювальником або ввімкнення сигналу світлофора, що дозволяє рух, водій зобов'язаний дати дорогу транспортним засобам, що завершують рух через перехрестя, а також пішоходам, які закінчують перехід.

Для водія чорного автомобіля увімкнувся зелений сигнал світлофора. Перед тим як розпочати рух, він повинен дати можливість водієві білого автомобіля закінчити розворот, а пішоходам – закінчити перехід проїзної частини.

![](Автошкола/ПДР/Картинки/772_.jpg)

[16.6](https://vodiy.ua/pdr/16/#166 "постійне посилання")

Повертаючи ліворуч або розвертаючись при зеленому сигналі основного світлофора, водій нерейкового транспортного засобу зобов'язаний дати дорогу трамваю попутного напрямку, а також транспортним засобам, що рухаються в зустрічному напрямку прямо або повертають праворуч.

Цим правилом повинні керуватися між собою і водії трамваїв.

Згідно з вимогами цього пункту, перед поворотом ліворуч, мотоцикліст повинен дати дорогу трамваю попутного напрямку.

![](Автошкола/ПДР/Картинки/1980_.jpg)

Водій синього автомобіля має намір виконати поворот ліворуч. При цьому, він повинен дати дорогу зустрічним автомобілям.

![](Автошкола/ПДР/Картинки/780_.jpg)

Водій синього автомобіля має намір виконати поворот ліворуч, але оскільки працює світлофор – знаки пріоритету не діють. Тому він повинен дати дорогу автомобілям, які рухаються у зустрічному напрямку.

![](Автошкола/ПДР/Картинки/776_.jpg)

На наступному перехресті водій синього автомобіля має керуватись лише сигналами світлофора (знаки пріоритету при працюючому світлофорі не діють). Водій зеленого автомобіля має намір виконати поворот ліворуч, а тому повинен дати дорогу синьому автомобілю перед виконанням маневру.

![](Автошкола/ПДР/Картинки/778_.jpg)

[16.7](https://vodiy.ua/pdr/16/#167 "постійне посилання")

Якщо сигнал регулювальника або зелений сигнал світлофора дозволяють одночасно рух трамвая і нерейкових транспортних засобів, трамваю надається перевага незалежно від напрямку його руху.

Перед виконанням повороту праворуч Ви зобов'язані надати перевагу трамваям.

![](Автошкола/ПДР/Картинки/785_.jpg)

Водій автомобіля і трамвай рухаються назустріч один одному на зелений сигнал світлофора. Трамвай має перевагу руху, попри те, що повертає ліворуч.

![](Автошкола/ПДР/Картинки/786_.jpg)

Зверніть увагу, якщо трамвай рухається на сигнал світлофора включений у додатковій секції, то згідно з вимогами п. [8.7.3](https://vodiy.ua/pdr/8/#87) «е» та [16.9](https://vodiy.ua/pdr/16/#169) ПДР, він повинен дати дорогу велосипедистові та проїде перехрестя другим.

![](Автошкола/ПДР/Картинки/796_.jpg)

[16.8](https://vodiy.ua/pdr/16/#168 "постійне посилання")

Водій, який виїхав на перехрещення проїзних частин згідно із сигналом світлофора, що дозволяє рух, повинен виїхати у наміченому напрямку незалежно від сигналів світлофора на виїзді. Проте, якщо на перехрестях перед світлофорами на шляху руху водія є дорожня розмітка [1.12](https://vodiy.ua/rozmitka/1/1.12/) ![Розмітка 1.12 (стоп-лінія)](Автошкола/ПДР/Картинки/Розмітка_1.12_(стоп-лінія).png) (стоп-лінія) або дорожній знак [5.69](https://vodiy.ua/znaky/5/5.69/) ![5.69 "Місце зупинки"](Автошкола/ПДР/Картинки/5.69_!Місце_зупинки.png) він повинен керуватися сигналами кожного світлофора.

На виїзді з перехрестя встановлено світлофор, на якому горить сигнал червоного кольору. Оскільки перед світлофором нанесена розмітка [1.2](https://vodiy.ua/rozmitka/1/1.2/) ![Розмітка 1.2 (широка суцільна лінія)](Автошкола/ПДР/Картинки/Розмітка_1.2_(широка_суцільна_лінія).png) (стоп-лінія) та встановлений дорожній знак [5.69](https://vodiy.ua/znaky/5/5.69/) ![5.69 "Місце зупинки"](Автошкола/ПДР/Картинки/5.69_!Місце_зупинки.png), водій повинен зупинитися перед стоп-лінією та продовжити рух після увімкнення зеленого сигналу світлофора.

![](Автошкола/ПДР/Картинки/791_.jpg)

[16.9](https://vodiy.ua/pdr/16/#169 "постійне посилання")

Під час руху в напрямку стрілки, ввімкнутої в додатковій секції одночасно з жовтим або червоним сигналом світлофора, водій має дати дорогу транспортним засобам, що рухаються з інших напрямків.

Чорний автомобіль рухається на зелений сигнал у вигляді стрілки у додатковій секції світлофора. Він повинен дати дорогу білому автомобілю.

![](Автошкола/ПДР/Картинки/794__.jpg)

Зверніть увагу, трамвай має перевагу руху лише у рівнозначних умовах. Рухаючись на стрілку у додатковій секції світлофора, він повинен дати дорогу червоному  автомобілю.

![](Автошкола/ПДР/Картинки/793_.jpg)

Під час руху в напрямку стрілки зеленого кольору на таблиці, встановленій на рівні червоного сигналу світлофора із вертикальним розташуванням сигналів, водій повинен зайняти крайню праву (ліву) смугу руху та дати дорогу транспортним засобам і пішоходам, що рухаються з інших напрямків.

Зелена стрілка, нанесена на білій табличці, розташованій на рівні червоного сигналу світлофора дозволяє Вам продовжити рух праворуч на червоний сигнал світлофора, за умови, що Ви надасте перевагу зеленому автомобілю та пішоходу.

![](Автошкола/ПДР/Картинки/798_.jpg)

[16.10](https://vodiy.ua/pdr/16/#1610 "постійне посилання")

На перехресті, де рух регулюється світлофором з додатковою секцією, водій, який перебуває на смузі, з якої робиться поворот, повинен продовжувати рух у напрямку, що вказує стрілка, ввімкнута в додатковій секції, якщо його зупинка на заборонний сигнал світлофора створить перешкоди транспортним засобам, що рухаються за ним по тій самій смузі.

У ситуації 1 водій зеленого автомобіля зобов’язаний увімкнути покажчик правого повороту і продовжити рух через перехрестя праворуч.

Вимога продовжити рух у напрямку стрілки не поширюється на ситуацію 2. Табличка на рівні червоного сигналу не зобов’язує водія виконувати поворот праворуч, навіть якщо позаду є інші транспортні засоби, що мають намір виконати правий поворот на перехресті.

![](Автошкола/ПДР/Картинки/800__.jpg)

**Нерегульовані перехрестя**

[16.11](https://vodiy.ua/pdr/16/#1611 "постійне посилання")

На перехресті нерівнозначних доріг водій транспортного засобу, що рухається другорядною дорогою, повинен дати дорогу транспортним засобам, які наближаються до даного перехрещення проїзних частин по головній дорозі, незалежно від напрямку їх подальшого руху.

Водій червоного автомобіля рухається головною дорогою, позначеній дорожнім знаком [2.3](https://vodiy.ua/znaky/2/2.3/) ![2.3 "Головна дорога"](Автошкола/ПДР/Картинки/2.3_!Головна_дорога.png), тому він має перевагу і проїде першим.

![](Автошкола/ПДР/Картинки/805_.jpg)

Пригадаємо визначення терміну «Головна дорога» у пункті [1.10](https://vodiy.ua/pdr/1/#110) ПДР. Дорога з покриттям є головною щодо дороги без покриття. Автомобіль проїде першим, оскільки він рухається головною дорогою.

![](Автошкола/ПДР/Картинки/812_.jpg)

Наявність на другорядній дорозі покриття безпосередньо перед перехрестям не прирівнює її за значенням до перехрещуваної. Тому водій червоного автомобіля повинен дати дорогу жовтому та синьому автомобілям, які рухаються головною дорогою.

![](Автошкола/ПДР/Картинки/811_.jpg)

[16.12](https://vodiy.ua/pdr/16/#1612 "постійне посилання")

На перехресті рівнозначних доріг водій нерейкового транспортного засобу зобов'язаний дати дорогу транспортним засобам, що наближаються праворуч, крім перехресть, де організовано круговий рух.

На перехресті відсутні знаки пріоритету, тому перехрещувані дороги є рівнозначними. У такому випадку, водії повинні керуватися «правилом правої руки» - дати дорогу транспортному засобу, що наближається праворуч. В цьому випадку, червоний автомобіль наближається до жовтого з правого боку. Тому жовтий автомобіль повинен дати йому дорогу і проїде перехрестя другим.

![](Автошкола/ПДР/Картинки/2024_.jpg)

В наступному випадку світлофор не працює, а знаки пріоритету відсутні. Таке перехрестя також є рівнозначним. Керуючись «правилом правої руки» першим проїде зелений автомобіль, оскільки у нього відсутня перешкода з правого боку (з правого боку не наближаються інші транспортні засоби). Другим проїде червоний автомобіль, до якого зелений наближається з правого боку.

![](Автошкола/ПДР/Картинки/2029_.jpg)

Цим правилом повинні керуватися між собою і водії трамваїв.

На будь-якому нерегульованому перехресті трамвай, незалежно від напрямку його подальшого руху, має перевагу перед нерейковими транспортними засобами, що наближаються до нього по рівнозначній дорозі, крім перехресть, де організовано круговий рух.

Зелений автомобіль і трамвай рухаються головною дорогою. У рівнозначних умовах трамвай завжди має перевагу руху, а тому проїде перехрестя першим.

![](Автошкола/ПДР/Картинки/1969_.jpg)

У наступній ситуації, трамвай не має переваги руху, оскільки рухається другорядною дорогою, позначеній дорожнім знаком [2.1](https://vodiy.ua/znaky/2/2.1/) ![2.1 "Дати дорогу"](Автошкола/ПДР/Картинки/2.1_!Дати_дорогу.png). Першим проїде вантажний автомобіль, який рухається головною дорогою позначеній дорожнім знаком [2.3](https://vodiy.ua/znaky/2/2.3/) ![2.3 "Головна дорога"](Автошкола/ПДР/Картинки/2.3_!Головна_дорога.png).

![](Автошкола/ПДР/Картинки/803_.jpg)

Перевага в русі на нерегульованих перехрестях, де організовано круговий рух і які позначені дорожнім знаком [4.10](https://vodiy.ua/znaky/4/4.10/) ![4.10 "Круговий рух"](Автошкола/ПДР/Картинки/4.10_!Круговий_рух.png), надається транспортним засобам, які вже рухаються по колу.

Червоний автомобіль рухається по колу, а тому має перевагу руху.

![](Автошкола/ПДР/Картинки/2043_.jpg)

[16.13](https://vodiy.ua/pdr/16/#1613 "постійне посилання")

Перед поворотом ліворуч і розворотом водій нерейкового транспортного засобу зобов'язаний дати дорогу трамваю попутного напрямку, а також транспортним засобам, що рухаються рівнозначною дорогою в зустрічному напрямку прямо чи праворуч.

Автомобілі рухаються рівнозначною дорогою. Перед поворотом ліворуч водій чорного автомобіля повинен дати дорогу жовтому автомобілю.

![](Автошкола/ПДР/Картинки/2059_.jpg)

Водії синього та білого автомобілів рухаються головною дорогою і проїдуть перехрестя першими. Оскільки вони знаходяться у рівнозначних умовах, то першим проїде той, хто рухається прямо (білий автомобіль), а другим – той, хто повертає ліворуч (синій автомобіль). Наступними проїдуть червоний і чорний автомобілі. Перед поворотом ліворуч водій чорного автомобіля повинен дати дорогу червоному, який повертає праворуч.

![](Автошкола/ПДР/Картинки/1975_.jpg)

Цим правилом повинні керуватися між собою і водії трамваїв.

Водії трамваїв А і Б рухаються головною дорогою і проїдуть перехрестя першими (червоний автомобіль, також, рухається головною дорогою, але у рівнозначних умовах трамвай має перевагу). Водій трамвая А, який має намір виконати поворот ліворуч повинен дати дорогу трамваю Б, який рухається у зустрічному напрямку і має намір виконати поворот праворуч.

![](Автошкола/ПДР/Картинки/1972__.jpg)

[16.14](https://vodiy.ua/pdr/16/#1614 "постійне посилання")

Якщо головна дорога на перехресті змінює напрямок, водії транспортних засобів, які рухаються по ній, повинні керуватися між собою правилами проїзду перехресть рівнозначних доріг.

Чорний і червоний автомобілі рухаються головною дорогою. У рівнозначних умовах водії повинні керуватись «правилом правої руки» - дати дорогу транспортному засобу, що наближається з правого боку. Згідно з цим правилом першим проїде перехрестя чорний автомобіль.

![](Автошкола/ПДР/Картинки/1993_.jpg)

Цим правилом повинні керуватися між собою і водії, які рухаються другорядними дорогами.

Табличка [7.8](https://vodiy.ua/znaky/7/7.8/) ![7.8 "Напрямок головної дороги"](Автошкола/ПДР/Картинки/7.8_!Напрямок_головної_дороги.png) вказує напрямок головної дороги. Тобто, по головній дорозі рухаються червоний і жовтий автомобілі. Зелений і синій автомобілі знаходяться на другорядній дорозі. Автомобілі, що знаходяться на головній дорозі проїдуть перехрестя першими, використовуючи між собою «правило правої руки». При визначенні черговості проїзду, зелений і синій автомобілі, також, будуть використовувати «правило правої руки». Водій синього автомобіля повинен дати дорогу зеленому, оскільки той наближається до нього з правого боку.

![](Автошкола/ПДР/Картинки/2007_.jpg)

[16.15](https://vodiy.ua/pdr/16/#1615 "постійне посилання")

Якщо неможливо визначити наявність покриття на дорозі (темна пора доби, бруд, сніг тощо), а знаки пріоритету відсутні, водій повинен вважати, що перебуває на другорядній дорозі.

Перебуваючи на другорядній дорозі, ви повинні дати дорогу транспортним засобам, що наближаються до вас з інших напрямків.