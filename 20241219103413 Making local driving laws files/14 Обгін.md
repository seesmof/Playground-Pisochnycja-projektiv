> https://vodiy.ua/pdr/14/

[14.1](https://vodiy.ua/pdr/14/#141 "постійне посилання")

Здійснювати обгін нерейкових транспортних засобів дозволяється лише ліворуч.

*\* (Примітка: пункт 14.1 видалено з Правил дорожнього руху постановою КМ №111 від 11.02.2013)*

[14.2](https://vodiy.ua/pdr/14/#142 "постійне посилання")

Перед початком обгону водій повинен переконатися в тому, що:

| **a)** | жоден з водіїв транспортних засобів, які рухаються за ним і яким може бути створено перешкоду, не розпочав обгону;  Перед початком обгону Ви маєте подивитись у дзеркала заднього виду. Оскільки водій синього автомобіля вже розпочав виконання обгону, Ви маєте дочекатись поки він закінчить виконання обгону і не створювати йому у цьому перешкод.  ![](https://vodiy.ua/media/questions/594_.jpg) |
| --- | --- |
| **б)** | водій транспортного засобу, який рухається попереду по тій самій смузі, не подав сигналу про намір повороту (перестроювання) ліворуч;  Оскільки водій білого автомобіля увімкнув покажчик лівого повороту, водієві зеленого автомобіля забороняється розпочинати обгін у цій ситуації.  ![](https://vodiy.ua/media/questions/636_.jpg) |
| **в)** | смуга зустрічного руху, на яку він буде виїжджати, вільна від транспортних засобів на достатній для обгону відстані;  Ви повинні утриматися від виконання обгону, оскільки це може призвести до зіткнення із синім автомобілем.  ![](https://vodiy.ua/media/questions/597_.jpg) |
| **г)** | після обгону зможе, не створюючи перешкоди транспортному засобу, якого він обганяє, повернутися на займану смугу.  Смуга зустрічного руху добре проглядається і є вільною на достатній для обгону відстані. При поверненні на смугу попутного руху Ви повинні подивитись у дзеркала заднього виду і переконатись у тому, що під час виконання маневру Ви не створите перешкоду жовтому автомобілю.  ![](https://vodiy.ua/media/questions/598_.jpg) |

[14.3](https://vodiy.ua/pdr/14/#143 "постійне посилання")

Водієві транспортного засобу, якого обганяють, забороняється перешкоджати обгону шляхом підвищення швидкості руху або іншими діями.

Вам забороняється збільшувати швидкість або маневрувати, оскільки це буде перешкоджати водієві синього автомобіля завершити обгін.

![](https://vodiy.ua/media/questions/600__.jpg)

[14.4](https://vodiy.ua/pdr/14/#144 "постійне посилання")

Якщо на дорозі за межами населеного пункту дорожня обстановка не дозволяє зробити обгін сільськогосподарської техніки, ширина якої перевищує 2,6 м, тихохідного або великогабаритного транспортного засобу, його водій повинен рухатися якомога правіше, а у разі потреби — зупинитися на узбіччі та пропустити транспортні засоби, що рухаються за ним.

[14.5](https://vodiy.ua/pdr/14/#145 "постійне посилання")

Водій транспортного засобу, який виконує обгін, може залишитися на смузі зустрічного руху, якщо після повернення на раніше займану смугу йому доведеться знову розпочати обгін, за умови, що він не створить небезпеки зустрічним транспортним засобам, а також не перешкоджатиме транспортним засобам, які рухаються за ним з вищою швидкістю.

[14.6](https://vodiy.ua/pdr/14/#146 "постійне посилання")

Обгін заборонено:

| **a)** | на перехресті;  Водієві автомобіля забороняється виконати обгін мотоцикла на перехресті.  ![](https://vodiy.ua/media/questions/606_.jpg) |
| --- | --- |
| **б)** | на залізничних переїздах і ближче ніж за 100 м перед ними;  Вам дозволяється виконати обгін лише за умови, що Ви закінчите його за 100 м до залізничного переїзду.  ![](https://vodiy.ua/media/questions/620_.jpg)  Виконати обгін після проїзду залізничного переїзду не забороняється.  ![](https://vodiy.ua/media/questions/624_.jpg) |
| **в)** | ближче ніж за 50 м перед пішохідним переходом у населеному пункті та 100 м — поза населеним пунктом;  Вам забороняється виконати обгін, оскільки до пішохідного переходу залишилось 50 метрів, а обгін має бути завершено щонайменше за 50 метрів у населеному пункті.  ![](https://vodiy.ua/media/questions/625_.jpg)  Вам забороняється виконати обгін, оскільки до пішохідного переходу, розташованого поза населеним пунктом залишилось менше ніж 100 метрів.  ![](https://vodiy.ua/media/questions/626_.jpg) |
| **г)** | у кінці підйому, на мостах, естакадах, шляхопроводах, крутих поворотах та інших ділянках доріг з обмеженою оглядовістю чи в умовах недостатньої видимості;  Вам забороняється виконати обгін білого автомобіля, оскільки видимість у кінці підйому є обмеженою і Ви не побачите транспортний засіб, який може рухатись назустріч.  ![](https://vodiy.ua/media/questions/629_.jpg)  Виконати обгін автобуса на мосту забороняється.  ![](https://vodiy.ua/media/questions/630_.jpg)  Водієві червоного автомобіля забороняється виконати обгін на цій ділянці дороги, оскільки у зоні крутого повороту оглядовість дороги є обмеженою і він не бачить чи вільна смуга зустрічного руху на достатній для обгону відстані.  ![](https://vodiy.ua/media/questions/631_.jpg) |
| **ґ)** | транспортного засобу, який здійснює обгін або об’їзд;  Вам заборонено розпочати виконання обгону білого автомобіля, який вже розпочав обгін вантажівки.  ![](https://vodiy.ua/media/questions/635_.jpg) |
| **д)** | у тунелях;  Оскільки транспортні засоби рухаються у тунелі, водієві синього автомобіля забороняється виконати обгін автобуса.  ![](https://vodiy.ua/media/questions/14-51.jpg) |
| **е)** | на дорогах, що мають дві та більше смуги для руху в одному напрямку;  Оскільки дана дорога має дві смуги для руху в одному напрямку, Вам забороняється виконати обгін синього автомобіля.  ![](https://vodiy.ua/media/questions/640_.jpg) |
| **є)** | колони транспортних засобів, позаду якої рухається транспортний засіб з увімкненим проблисковим маячком (крім оранжевого).  Виконуючи обгін колони транспортних засобів, яку замикає автомобіль з увімкненими проблисковими маячками синього та зеленого кольору, водій зеленого автомобіля порушує Правила.  ![](https://vodiy.ua/media/questions/644_.jpg)  Виконати обгін тракторів не забороняється. При цьому, водій автомобіля повинен упевнитись у тому, що зможе безпечно виконати цей маневр.  ![](https://vodiy.ua/media/questions/646_.jpg) |